　　峴泉集卷之七

　　耆山無為天師張宇初撰

　　普說

　　三元傳度普說

　　太虛沖漠，玄範幽微，至極難言，妙亦難思。夫無聲無臭，無形無名，淇津大梵，寥廓無光。當爾之時，文字未立，不可思議，莫可度量。自赤明開圖，生天生地，萬有畢具。百千萬重道炁，結為雲篆，發為靈文，然後萬範開張，五篇敷落，保制劫運，與天長存。真聖相傳，為道則一。蓋自元始說經於黍珠空懸之景，眾真監度以授玉晨道君，大範始張。開皇之後，復授靈寶大乘之道，紫微飛天十部之書，實元始洞玄靈寶赤書玉篇，混洞太無靈文。元始鍊之於洞陽之館，冶之於流火之庭，乃元始靈寶之玄根，空洞自然之真文，生天立極，開化神明，施鎮五嶽，安國康民。是以太上演說玉局，靈文誕布。而我漢祖天師，降生應化。昔於上皇元年正月十五日無極大道太上老君修注上化八治，無極元年七月十五日修注中化八治，無極二年十月十五日修注下化八治。漢安二年正月十五夜，感金闕後聖玄元道君，降西蜀鶴嗚山，授正一盟威都功修真延生飛化祕錄，肘後經訣。是年七月十五日，修立二十西治，以付嗣師。又於十月十五日建四治，以應二十八宿。故治有二十四氣，氣有二十四職。男官女官二十四官，男職女職二十四職，受任之後，依按科格，領戶化民。其有好道樂法，心專志一者，度厄延年，攝邪皈正，除害去妖，濟生度死，大可以飛神躡景，度品登真，使三五之教永劫無窮，正一之風流傳不息。是以授受之者，對治度神，臨壇分券，以表盟誓之重也。蓋聞道君日：吾昔降蜀都，其二十四治，皆二十八宿之獄，謂之陰景黑簿之司。乃開紫陽南宮玉宸正一內殿，授正一盟威都功祕錄，遂得錄中交乾履斗之道，三步九跡之要。嘗告祖師真君日：正一之道，生於混沌一炁，玄黃未形，純素尚結。至太樸將散，澆風日侵，吾憂道民為邪所亂，一氣混雜，鬼魔相纏，災害橫生，不得道真，天年不竟而為中傷。吾所降盟威諸籌，盟誓外邪，內正一炁，故號正一。叩者觀之，不失一源之道。故吾此法為眾法之門，上清靈寶十變九化，大赤隱書三九素語也。祖師真君亦嘗授王真人曰：混元之炁本一，一生二，二生三，謂之三元；三生四，四生五，是謂五行。此三元五炁者，經綸天地，變化萬物。是故正一之法，本一炁而生，動化於五，故號三五法也。奉其法者，帝君三元，靜位五行，守理日月，貞明陰陽，順序雷霆，無非震風雲無妄動，萬物滋澤，天下無征伐之勞，人民無疾疫之苦。則奉正一之法大感也。真君始居嵩陽，遂歷江東名山，沿流巨壑，乃入蜀戰鬼降魔，分幽獄為二十四福庭，降鬼帥為二十四陰官。遂遇玄元道君，復授以正一盟威之道，三八飛仙延生之術，拜真君為泰玄都正一真人，攝玄元後聖之位，為玄中大法師，封泰玄都正一平炁宮主者。由是六天魔鬼平治俱息，修鍊功成，三天命下，遂白日上昇，位賓九清矣。故二十四品祕錄之傳，、皆攝邪歸正，大興靈化，以福萬民。降二十八宿之炁，修二十四炁之治，佩法線之符章，役治係之將吏，功滿德備，三官保舉，刻書玉名，尸解變遷，位登真人，七祖父母超昇福堂。由是三洞四輔經錄之傳，宏衍祕妙，普度無窮。上所以保鎮國祚與天長存，下則福利存亡普天稱慶。其於紫陽內宮玉晨正一祕典，開闡玄微，良有以也。迄今四十三傳，仰蒙聖眷，流演宗壇。玆遇上元令節，天官校錄之辰，都壇首弟子某，寶金效信，祈降，玄恩。十方參佩之士，雲集宗壇，是以法海高朋，講筵l清眾，洗滌身心，欲聞至道。嘗聞經日：虛無自然，道所從出，真一不二，體性湛然。圓明自足，不墮諸見，遠離塵垢。學無所學，修無所修，於中了然。不去不住，無死無生，是真解悟。豈不深切著明也哉。內而修之，乃金液返還三五之道，外而施之，即靈寶十回真一之妙，演之為紫樞飛梵之文，赤書靈圖之籙。普度天人，其功無量。是以太上諸品經錄之傳，出自是者，其感通應化之道，於玆備矣。蓋知造化之津，可以化吾之民，若天降地昇，環之以日月，發之以雷霆，準測機械之運，行不言可以利旱生。是知具夫人者，非智愚之可加損，在乎反求諸己，則本有之善，念念歸真，純一不二，而後抱玄守一，復樸全真，則盡性致命之道具矣。是以萬殊一本，與天地並行而不相悖，若虛無恬澹，寂寞無為，乃吾道之本。而修之家國，施之天人，無適不可。其感於兩問，皆自真文靈岌，有以回祥彌患，誠有自也。夫如是，則不徒福利存亡而已。沐我太上涵濡之惠，信無窮也。玆夕陞此法座，上帝高真為作證盟，六凡四聖，成所聽聞，略為敷揚，願臻玄悟。一．切善信人民，凡在有情，均躋仁壽，無邊幽滯，道岸同登，久立珍重。
