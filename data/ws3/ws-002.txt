   耆山無為天師張宇初撰

　　序

　　太上混元實錄序

　　道之立教，先天地為之始，而後天地不知其終也。其始於太上，世惟傳黃帝時號廣成子，帝嘗往問道崆峒山，後乃鑄鼎成丹而上昇矣。及考之傳記，見之他書，皆曰生於殷，為周柱下史，後轉為守藏史，積八十餘年，太史公謂二百餘年，時稱隱君子，謐曰恥。孔子至周嘗問禮焉。周衰，去而之秦，過函谷關，關令尹喜候氣而迎之，強為著書，乃述《道德》上下篇以傳世云。按氏族之書，或謂周氏李乾，娶于益壽氏女嬰敷，生子耳，字伯陽。又謂李氏出高陽氏子庭堅，為堯大理，以官命氏為理氏，其後李徵妻挈和氏，逃罪於紂，食木子得全，遂改曰李。又謂李靈飛得道，妻尹氏生老子，諱弘元，字曜靈，或曰伯陽，或曰老萊子，或曰太史檐，其說非一。若黃帝之先，自三皇開闢之初已有之，而相傳歷代應化神變，動百千劫而不息，是《實錄》之作也，其必有考焉。夫神之無方，可先後可有無，其視千百載猶一息，故不可以形測，以跡求也。是故以不可言謂之道，以無名觀天地之始，以無欲觀其妙，故處無為之事，行不言之教，以不爭不盜而使民無知無欲。此周衰將以厚俗拯化，以還乎素朴而已矣。使當是時，俗流化薄，而復訓以有名、有欲、有為、有言之道。又焉知乎曲所以全，枉所以直，窪所以盈，弊所以新也哉。以是乃鎮之以無名之朴，不知孰為道，孰為仁義，則復古矣。故其言行於秦虐之餘，漢興以清靜濟之，猶水之解炎也。此先黃老而後六經也乎。蓋以一時之尚而言之，其謂老子所貴道虛無，因變化於無為，故著書，辭稱微妙難識，良有以焉。後之君天下者，代師而用之。見諸其緒餘者，祕之為天經洞錄，發之於靈書隱訣。修之於身可以登真躡景，施之於人可以濟世利物，是乃兼乎內聖外王之道焉。若拘夫鴻生碩士之說，一以莊列，若散道德放論，要亦歸之自然，因雜之申韓刑名之流，直有不可者也。蚓甚則以浮誕空寂病之乎。然《實錄》之所紀載詳備若此，豈得一出於私所尊大，以取惑於世，而能傳之之久若是哉。今皇上以天授仁聖，自有寰宇，首註《道德》上下篇，是資以清諍之治矣。吾道之幸，孰有加焉。洪武十五年，設道錄司，吾山曹公希嗚實職焉。希嗚以道行誠篤，日承寵光，度越前代，是豈非有以贊清靜無為之化而然哉。暇日考訂是錄，壽梓以廣其傳，問屬敘其端。顧某參竊是懼，豈容述其首，然而神化玄通之道，六合之外聖人存而勿論，於斯見矣，謹為之序。