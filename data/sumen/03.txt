《送皇甫博士重補曲周》

辭邑初耽寂，攻詩每晏居。貧家滿坐客，閉戶一床書。

襆被情何忝，腰章意已疏。問君趨府處，高興復何如。

《贈送蔡蘇州考最還郡》

漢家存舊令，侯國有斯人。紈絝諸生貴，金貂帝族親。

登朝賈誼少，拜郡孟舒頻。半刺官猶薄，全吳化已馴。

誥頒鸞紙闊，板露鸐書真。上最登王典，中和頌使臣。

才憐同舍屈，情以異鄉伸。臨路何如贈，期君樹德新。

「侯國有斯人」句下有小字（漢法，侯國人不許備宿衛）

《送張比部允清歸養》

鼎食思歸養，拂衣歡遂初。深辭西署寵，獨守北山居。

伏臘趨庭屢，鄉閭進壽余。架樓藏紫誥，閉戶讀丹書。

吳嶠秋成橘，江門日薦魚。親顏老更悅，取樂欲何如。

《中秋同栗夢吉飲》

罷酒俱不樂，開簾望北軒。寒星出戶少，秋露墜衣繁。

散步憐新詠，平居想故園。空庭今夜月，客思豈堪言。

《送管平田先生頒封秦府歸省》

五等周分國，三王漢世家。日聞敦帝族，時見遣皇華。

剪土仍鶉首，疏邦自犬牙。秦關通使節，灞水渡征車。

過邑恩難屢，堂登禮更嘉。何如北山客，行役動長嗟。

《送大宗伯介溪公南都十二韻》

露板承歡渥，天書拜寵靈。春官典邦禮，風後佐王庭。

出入登三事，遭逢起一經。持衡人莫眩，講殿帝親聽。

妙思黃華句，雄篇繡補銘。龍文生赤汗，鸞翮奮青冥。

暫枉神都遠，同追祖帳停。二京分化理，八座備儀形。

仙棹花催發，官途柳為青。微生荷剪拂，孤跡困飄零。

空謝伸眉日，多愁短發星。公還眾所祝，強飯念朝廷。

《歲暮答許武部廷議懷歸》

掩閣日愁晚，他鄉歲已深。未能逃世網，豈是戀朝簪。

以我不如意，憐君同此心。故園春事及，歸路儻相尋。

《再移居》

僦居屢傍禁垣西，曲巷重渠路轉迷。

萬事無能心盡懶，一官何補首常低。

行衝落日時驅馬，起伺朝天每聽雞。

濡跡自傷非宦業，綸竿終有故山溪。

《送仰之侍御謫興國》

別離無奈客心煩，直道南遷荷主恩。

臨路加餐好自愛，平居握手更何言。

連山楚雨迷官舍，隔縣鄉音認故園。

君到江州定回首，同遊霄漢幾人存。

《送許國華之靖州太守》

零落同聲和者誰，憐余今恨得交遲。

榜中初已收名士，卷裏常因見好詩。

漢邸拜官懷綬日，楚邦行縣卷帷時。

政成它日看循吏，黔郡生祠第一碑。

《至日省中》

慣逐官僚後，欣逢郊禮嘉。蒙恩賜冬假，拜手慶年華。

暫亦休朝馬，閑唯待暮鴉。人言郎署好，畢竟未如家。

《齋居偶題》

自免知何病，重來尚此身。愁多長畏客，官拙竟隨人。

日銷空庭印，風添滿幾塵。山田薄亦好，不去豈關貧。

《壬辰生子》

客賀當長至，渠生履歲和。更衣起自慶，醉酒坐同歌。

身世浮沈甚，田園蕪穢多。吾今只若此，知爾復如何。

《春夕同李考功道舊》

下馬春庭夕，明燈夜雨深。人多新歲感，日有故園心。

磨滅名題柱，淒涼賦賣金。十年同省舊，誰念各如今。

《送陳永和鈞改官之真定學曩府君教處》

厭事嘗疑拋縣印，之官又見向儒宮。

城臨沱水新橋在，路繞恆山舊驛通。

乍到士人應認姓，試詢父客幾成翁。

經中更廢蓼莪講，坐處青氈恨頗同。

《再去都別親知》

少缺經世用，遭遇明時康。出入在省闥，仰逐群賢翔。

譬如駑馬足，側畏道路長。顛躓不終朝，中歲還故鄉。

願言守舊廬，沒齒乃其常。皇恩究微物，明照收群方。

改服起魚樵，端笏陪鵷行。頑疎果難容，進退益多妨。

猶參大藩居，守此國西疆。華階豈不崇，榮進非所望。

退念孤蹇跡，臨路私自傷。無為世俗牽，久要不可忘。

《秋日贈別諸進士》

陪役忝南宮，文場妝數公。名加周鼎重，價敵楚金同。

遽向公車別，先愁客位空。一尊良已薄，慰此路西東。

別館敞秋晴，離筵蕩客情。致身付公等，分手使人驚。

陽鳥迎霜動，陰蟲候夕鳴。贈言何以嘆，虛薄愧吾生。

蘇門集卷二

自序曰：老子有言：「知我者希，則我貴」。夫人不期於世之知，而何較貴賤邪？余素弗攻於辭，戊子以吏部郎中謝病歸於家，開封當郡縣孔道，應接稱煩，余於是徙之城東田中，依舊廬稍葺治以居。家貧，遂力農事，月才三四至城而已。當是時，李空同先生方盛，邑子之屬出其門，撰為文辭，模於古人，若宋蘇軾、唐韓愈薄不為也。余私心不能無慨慕，時時竊撰一二篇。庚寅歲所著獨多。逾年，余既上京師，斯事乃罷。夫本非所長，而強力慕之，度必取訕於眾，然其篇留笥中。甲午，余分守冀南，將按縣，晚出文水，方初冬，新雨已，車行村墟，景色如故園，余怳然太息。其夕宿汾州，燒燭披取笥中詩，事歷歷在目，低回久之，夜不能寐，非特感於詩也。曩者不能取容，故退而耕於野，丘園之樂，使人忘老。而余不自持，復且茍焉幹祿，淟涊於今，犯詩人胡顏之詬，其知於人也蓋希矣。然則余豈貴邪？老子之言，明其玩世也已。汾州多文士，暇因出是篇正之。高叔嗣題於清心省事齋。

《始至讀書園》

疲薾違時好，歸來踐夙歡。田園深自托，朋舊肯相寬。

掛壁尋耕耒，刈林選釣竿。亦知身寂寞，長冀賞心觀。

《元日同穀子延賦》

雄都盛賓客，車馬爭馳騖。芳辰啟初年，宴飲多所務。

不知灌園身，何為迷方誤。郊館抗空壑，山扉啟峻路。

良朋平生歡，就我今朝步。城因並舍登，徑為穿林度。

微陰原上明，片日雲中露。青霞照深池，白雪停幽樹。

共貪歲欲新，不厭日旋暮。農田方在茲，君豈數能顧。

《子修侍御見過時謝病》

郊扉臨巨壑，野日照晴空。柳色春衣上，波光曉鏡中。

當軒留駟馬，出戶倚雙童。欲問朝簪懶，人今臥病同。

《再同子延上方寺賦》

已忝陽春遊，再陪瓊瑤作。首歲與君同，名區踐初約。

芳風散入林，陰靄遞相薄。微雨點春城，流雲蕩仙閣。

樓當望遠立，酒共馮髙酌。樹裏梁王臺，水際夷門郭。

伊余本孤蹤，事主乏明略，偶因負郭田，解印歸丘壑。

閑居道心増，日戀空門樂。安得拙病軀，放逹長此託。

《敘懷二首》

生長夷門郭，往來莘野路。家貧無良謀，躬耕有遠慕。

始窮伯王略，遂覽生民故。曰余本空疎，當年咨髙步。

慶彼鳴鶴期，沗此飛龍顧。亦知敝帚材，早享千金誤。

日月不我留，撫心慚往素。

伊昔迨弱冠，奮足參賢豪。衣褐出下國，脫輓造中朝。

聖期開九五，河清在一朝。升龍假玄淵，鳴鳳託芳條。

五從宰府辟，連荷公叔招。名過有瑕纇，道在無矜驕。

猶全不肖軀，解冕來逍遙。

《空同宅海棠樹下賦》（花下一壺酒為韻）

良辰隨系馬，仰面看名花。二月芳林畔，春風柔且嘉。

不惜花陰薄，愁窺日景斜。

花覆金杯中，客坐磐石下。芳條媚曉堂，新雨驚春夜。

共拾落英妍，翻空繁華謝。

酒半向髙堂，不知送白日。隔林見花景，皓月東方出。

欲試暗香發，仿彿情非一。

暝色起花間，向夕景更殊。遊絲掛花片，燒燭坐庭隅。

歡至不知醉，唯憂竭玉壺。

手栽海棠花，庭前歲已久。客來能賦詩，花開常飲酒。

主人龍門才，今日成白首。

《酬蔚士量見過》

勿以歸來早，其如疾病何。朝朝故園裏，寂寂古城阿。

自入深林牧，閑當大道歌。知非蔣生徑，求仲爾來過。

《呈劉西陂先生將按部洛陽道出小園》

喧言洛陽去，早蓋首行春。尚枉柴門步，應憐伏枕身。

柳條簇官騎，雪色沒征輪。公問袁安事，平生解避人。

《酬李考功茂欽寄憶之韻》

別離方此歲，談笑欲何時。外物都相累，中心只自持。

身迷五柳傳，手把四愁詩。零落親交盡，如君能不思。

《移樹道上》

春園就蕪穢，雜樹生蒙密。不知雨露功，長養何多術。

娑婆使人憐，斬伐終余恤。乘時聊徙植，於以托吾室。

交生兩相當，列映直如一。轉令門巷新，遂放雞豚出。

修修原上風，團團村邊日。紛吾本蹇劣，兼爾抱憂疾。

敢學成都桑，而謀荊州橘。願及垂陰成，初誌儻此畢。

《寄亳州薛考功》

少年不識字，持戟仕金門。

萬事蹉跎豈自料，一官憔悴與誰言。

上書昨日辭天子，還從闕下歸田裏。

束縛始自重為人，激昂尚欲酬知己。

不悟名輕世果然，翻嫌計晚身如此。

便爾深林學遁棲，家貧那免伏耕犁。

腰鐮暮向夷門北，倚仗朝過莘野西。

伐木手營一茅宇，披榛力灌幾藥畦。

篋中筆硯無時把，肘後詩書坐懶題。

往往頑癡眾所疑，悠悠端合困明時。

聞君解語五千字，宅畔仙窟定所知。

此日低頭應笑我，平時開口卻為誰？

「聞君解語五千字」句下有小註「考功頃註老子」
