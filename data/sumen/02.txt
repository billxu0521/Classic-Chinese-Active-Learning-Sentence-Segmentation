《安陽道雪中呈崔後渠先生》

開歲物始和，首路風猶急。浙瀝冐晨雪，陰藹窺春日。

驅車臨故疆，遊子情非一。伊昔本丘樊，養此頑鈍質。

但願得豐年，耕稼事已畢。又戀聖明朝，不敢安私室。

撫身愧前賢，卷懷良無術。非公存明德，吾誌當誰述。

《漳河上元日寄呈後渠》

落日銅臺北，獨行南望頻。鄴城今夜月，燈火可憐春。

《行至車騎關河南界盡處與親知別》

山河未可盡，行處與春長。驛路沙俱白，關門柳欲黃。

親知還自反，離別各相望。且緩征車發，中心戀故鄉。

《登真定大悲閣》

關山千餘裏，平分南與北。臨路兩悠悠，客子情何極。

青山地北橫，白日天南落。欲緩故園思，聊憑最髙閣。

《途中遇樊少南便別行至安肅縣作》

驅馬一相見，悠悠難再逢。客心春夜月，官舍白溝鐘。

不免微名累，其如多病慵。空臨南北路，愧此平生蹤。

《安肅縣樓作》

恬曠少有誌，牽拘茲無成。已自宦王朝，誰能離官程。

殉祿歸京邑，抱病滯山城。憂來上髙樓，農人正春耕。

感念故園居，蕭散中田行。新泉滿深池，芳草夾路生。

日夕為誰嘆，所愧當年情。吾生未四八，豈遂貪華纓。

《安肅縣寺病居漢陽董玄亮見過時董奉使還闕》

門前易水路，下馬漢陽人。野寺天晴雪，他鄉日暮春。

相逢一尊酒，久別滿衣塵。不憚王程急，應憐伏枕身。

《謝病後初朝》

舊識趨朝路，重來謁帝庭。出門聽曉漏，立馬望春星。

拙病身仍在，羈棲誌少寧。盛時誰不戀，終日憶山坰。

《簡友人始至京師》

始自辭京邑，終將守敝廬。猶來殉寸祿，今我情何如。

千裏門前路，三年袖裏書。懷君不相遇，日但恨頑疎。

《寓居慈仁寺遊覽》

終日仙宮掩，青松繞殿遮。到來長春草，行坐落天花。

閣上王城盡，門前官路斜。微身隨處是，何敢嘆無家。

《與王庸之飲》

旅舍背都門，春風酒一尊。坐看芳草路，回憶故山村。

為客難稱意，逢人未敢言。留君須醉倒，無奈日黃昏。

《歸自蕭氏園作》

到來日已暮，歸去戀柴門。空自山當舍，其如酒滿尊。

心知柳葉長，愁見桃花繁。立馬一回首，令人思故園。

《毗盧閣上同伍疇中諸公西望》

客來常一上，對此西山平。向夕檐楹立，憑空閣道行。

楊花飛暮野，雨色動春城。卻戀同攜手，都忘羈旅情。

《寒食日毗盧閣上寄茂欽》

高樓晴出帝城南，楊柳千家夜雨含。

欲換春衣驚客久，況逢寒食思誰堪。

門前歸路愁心繞，檻外群峰僻性耽。

憑報故人應相笑，微身何事戀朝簪。

《送車氏之齊河二首》（車長葛人）

昔予與夫子，讀書汳水南。今才綰縣印，我乃厭朝簪。

落魄時難識，離魂日不堪。都門春復晩，須對酒頻酣。

聞道齊河縣，應將長葛同。近關愁驛使，小國想民風。

作吏情如此，為儒數好窮。聖朝莫不用，徒自失豪雄。

《飲任文選宅》

敢謂齊年齒，常嗟夙抱心。文章知汝在，交契為誰深。

華屋春燈艷，層城夜柝沈。賴蒙終夕語，客路一開衿。

《與鄒生遊香山宿僧房》

遽愁春草歇，驅馬春山中。夜宿禪關下，時將心賞同。

風生近谷滿，月照前湖空。終愧淵明輩，玄言對遠公。

《華嚴洞上夜作同鄒生》

宴坐最髙頭，馮嚴散客愁。俯聆玉泉響，仰聎金波流。

伐鼓山堂夕，焚香石殿幽。與君學棲遁，它日更相求。

《送仲實黃門扶侍還固始》

一路通淮水，從親千裏余。到門繫舟楫，登岸啟園廬。

洲富千頭橘，溪深盈尺魚。明光待起草，且莫賦閑居。

《晚出都門登寺閣》

柳葉桃花雨夜幹，今年寒食在長安。

淹留不為依雙樹，蹭蹬合應笑一官。

行出都門常日暮，到來客舍已春闌。

芳菲滿眼心無奈，只上毗盧閣上看。

《送別家兄張掖門時謫開州》

垂泣一相送，臨途無限情。功名何物是，流落此心驚。

夢裏窺鄉樹，愁邊滯帝城。終朝誰復語，猶去戀塵纓。

《簡子陽廷評》

終日只緣此，微官奈若何。世情堪嘆息，身計任蹉跎。

客鬢涼風早，鄉心夜雨多。故交誰復在，無厭數來過。

《雨中簡子仁員外》

積雨曠朝暮，層城苦沈沈。端居誰與言，抱此懷人心。

一為軒冕拘，遂使名跡侵。長愧玄豹姿，隱霧南山岑。

君通微妙理，佇想開塵衿。

《送閻公甫赴保定太守》

郡城三百裏，北望即皇都。驛路客常滿，征徭民未蘇。

門臨白溝水，山繞太行途。君到為良吏，平生仰壯圖。

《送別伍庫部謫居》

開秋庭樹落，旅館日已涼。髙空氣蕭條，萬裏鴻鵠翔。

子有江南行，離別結中腸。貧病憂方集，無能具一觴。

平生寡交遊，逮此盡分張。讒言亂白黒，賢聖昔仿徨。

顧我賤且愚，如君則何傷。榮名不足為，憂患莫可量。

聖朝非棄才，大君如虞唐。茲邦佳山水，遨遊保樂康。

窮達難預謀，願君履其常。

《被言後作》

高材多負憂，潔身易招累。餘生本頑疏，何取當年忌。

守官郎署間，恆若臨高墜。分過每自驚，名微久知愧。

中歲返故丘，三載甘斥棄。秉操茍不堅，出處成二致。

復此還京邑，長路果顛躓。赫赫明聖朝，賢俊駢足次。

懸爵待天庭，但非通時器。人言敢誰尤，默默傷夙誌。

《簡袁永之獄中》

本同江海人，俱為軒冕誤。子抱無妄憂，余有多言懼。

昔來始青陽，今此已白露。豈乏速進階，茍得非余慕。

罪至欲何言，直以愚慵故。眾女競中閨，獨退反成怒。

追誦古時人，蒙冤誰能訴。皇心肯照微，與子齊歸路。

《送別永之》

憐君方遷戍，況我嬰愁疾。一別若流雲，相從竟何日。

生平託交遊，弱冠弄篇帙。書願藏名山，功期銘石室。

安知事不就，跌宕情如一。已矣復誰陳，今亦反蓬蓽。

《送別德兆武選放歸》

燕郊秋已甚，木葉亂紛紛。失路還為客，他鄉獨送君。

罷歸時共惜，棄置古常聞。莫作空山臥，令人望白雲。