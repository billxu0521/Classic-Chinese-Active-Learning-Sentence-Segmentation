《秋日早起偶題》

鏡中一夜恨，攬此二毛増。寡識時方忤，多憂日不勝。

雲霓發宵夢，簿領迫晨興。脫屣吾將往，丹丘尚可仍。

《提調山西試院贈諸廣文二首》

重門照月景，華館肅秋陰。吹角煙樓暝，懸鐙夜堂深。

聖代急求賢，不希千黃金。辟命來四方，文儒集於今。

芳筵列珍殽，盈尊敬子斟。大國富俊豪，譬木產鄧林。

所願獲異材，以慰如渴心。朱絃曲未奏，清廟樂將沈。

希君鑒幽潛，為我揚洪音。

惟昔忘疲謬，趨役嘗南宮。藝林閱眾彥，文事參群公。

琳瑯充天府，但愧非國工。親交一旦遠，淒惻數年中。

遇子攜手嘆，感我夙心同。廣庭曙色啟，層閣銀河空。

出門賓御散，嘹唳聞髙鴻。離觴在朝夕，別路長西東。

何言秋欲盡，追憶無時窮。

《九月河汾書院雨雪陪諸公宴集》

千山風雨集，九日雪花深。歲序嗟如此，賓寮盛至今。

酒中催夕暝，樂進解秋陰。醉傍龍山飲，誰憐幕府心。

《贈亢思謙入會試因寄京師同遊》

函谷投繻日，靈光著賦年。古人猶汩沒，今汝遂騰騫。

神寶初開璞，龍媒早受鞭。通衢千裏駛，美價十城連。

藝苑材如此，離堂意杳然。行收金馬績，髙視碧雞篇。

京邑多朋舊，同聲若為傳。

「靈光著賦年」句下有小註：「王文考十九歲」。

《齋中檢舊集因呈孔文谷學憲》

寒城朔吹動，庭樹曉霜繁。省齋稍無事，馳情念舊園。

發篋理塵帙，展玩不知煩。往事盈篇章，幽居多苦言。

郡中盛儒彥，暇日遂討論。敢為矜文譽，要識夙所敦。

廣堂宴晴暉，旨酒湛芳尊。言笑一相投，逍遙窮朝昏。

心賞不易值，素交世罕存。疎簡本吾性，牽拘守茲藩。

高車數來往，無為厭公門。

《宴別文谷先生赴祁州》

擾擾時相見，悠悠遽遠辭。離居不可道，行役且焉之。

歲晏永霜厲，天寒鼓角悲。軍城數杯酒，官舍滿篇詩。

感激多新調，飄零最苦思。才髙世總棄，名在眾方推。

暫識風塵色，行霑雨露私。郡齋暇北眺，猶接帝京陲。

《余吾驛壁》

秋日何淒冽，曉雲陰復晴。客行多所懷，鬱鬱獨含情。

登髙倦長阪，涉水亂河聲。僕夫不遑息，投館晨雞鳴。

惟昔負微尚，於今遂無成。田廬日榛蕪，何由反躬耕。

寄言同誌者，羞作望塵迎。

《送楊方城中允拜表赴都》

新秋雨微霽，山川氣蚤寒。朝日照長林，陰霞冐層巒。

咫尺神京路，追餞不可攀。大君方垂裳，海宇息波瀾。

八方修臣職，表賀集長安。天門闢日月，神宮棲鵷鸞。

甘露降中庭，色潤黃金盤。跪進萬年壽，夷夏靡不歡。

仙管奏樂府，寶饌出大官。君臣髙宴會，維時良已難。

盛世思夔龍，留佐虞廷端。而我寄邊隅，遲回亦何嘆。

《發平定》以下入覲作

空山懸日影，長路起風寒。京邑方趨役，邊城遂發鞍。

孤心向誰是，直道匪今難。不是秦關客，貂裘亦已殘。

《井陘道中》

曉霜塗屋重，寒日出林微。改轍辭邊僥，登車望帝畿。

深山藏驛道，巨壑斷村扉。欲問前征侶，迷津何處歸。

《得京邑書次新城作》

邊城迢遞強西還，歲暮征車入帝關。

風定塵沙迷舊路，天開雲霧認前山。

寄心轉切鵷鴻侶，投足新從戎馬間。

謾道姓名人憶少，瓊書長把慰愁顏。

《良鄉壁間舊題間有虞衡家兄和句》

江海飄蓬嘆此身，重來拂看壁間塵。

五年題字今不滅，兄弟相思淚滿巾。

《過真定呈周中丞》

萬國朝正屬歲繁，上遊要害此邦存。

使臣北下頒銅虎，質子西來敞玉門。

自是霜威清道路，無須雲騎護郊原。

宋都鎖鑰真堪寄，漢代扶風未足言。

《春日同上黨栗道甫登毗盧閣》

祗言遠出守，何意暫歸朝。僧舍春陰重，神京暮色遙。

向來成夢幻，所歷盡塵勞。須共登髙閣，客憂賴此消。

《出都》

驅馬臨長阪，征徒動遠情。官橋楊柳映，客舍春鳩鳴。

榮進頹前誌，激昂謝後生。親交好相語，此去偃柴荊。

《寒食定興雪中》

二月鶯花少，千家雨雪霏。可憐值寒食，猶未換春衣。

積水生空霧，高城背落暉。忍看楊柳色，從此去王畿。

《定州道》

夾岸新楊映廣津，客行無緒獨愁人。

故園亦有千頭樹，二月中旬汳水濱。

《再次真定城別陳秉中時自京西還》

經途雨雪涉冬春，倉卒重過奈此身。

客舍留人酒甕熟，官橋系馬柳枝新。

河山半折北來路，烽火全驚西望塵。

別去定知頭白盡，邊隅誰念一征輪。

《星軺驛雨中別林八南還》

驛外陰雲合，窗中宿雨含。深巖龍自鬥，險路馬能諳。

短發星星甚，長愁日日堪。休將南望淚，歸傍二親談。

《再赴晉陽太行山上作》

祗役方如昨，銜恩更此年。可憐客鬢改，應厭馬蹄穿。

萬壑深蟠地，孤城上捫天。東南回眺處，愁絕故園邊。

《避雨五巑山》

鳴雨斷還續，連山下復髙。疏慵元自慣，登頓為誰勞。

問館投身促，防崖著足牢。客程憐若此，終念反林臯。

《再過紫嚴寺》

受事方從北，持車還向西。青林含日影，赤阪造天倪。

宦味同雞肋，官程任馬蹄。蒼崖摩遍認，隔歲幾行題。

《雨後柏井同方體易》

疏館余晴片日暉，陰移高樹晚涼微。

自窺水檻人將老，轉念山扉客未歸。

天畔綠虹臨戶映，風回白雨過村稀。

荒庭一醉拼君共，呼取村醪興莫違。

《自柏井還平定山行用西陂座主韻》

渴汲香泉玉井瓶，午行愁熱待昏星。

空山寂歷鳴蟬斷，潦水縱橫匹馬經。

日下孤城邊氣紫，地偏六月草根青。

休將淺薄供時議，自合深棲與世冥。

《飲平定孫太守宅奉贈時壽八十二》

榆關月出滿晴暉，留客芳尊盡夜歸。

本戀青山辭虎竹，甘垂白髮守魚磯。

藥欄傍戶花香入，藤樹當庭葉露微。

便向磻溪問衰健，周王仍欲夢熊非。

《壽陽東寺閣憶體易》

朝來攜手罷，夕間賞心同。岸幘層樓上，馮軒野寺中。

嵐光冒邑裏，秋氣變林叢。坐使客愁集，非關尊蟻空。

《太安阻雨有懷都下諸友》

蒼蒼雲木變川原，黯黯客愁獨掩門。

臥聽遠舂白日靜，起看陰壁綠苔繁。

官名薄劣慚新侶，郎署遲回念舊恩。

強欲題詩報同舍，便應投劾去鄉園。

《還自鳴謙山行用前韻時體易使君亦至》

塵鞅苦西東，追攀日復同。戍樓雨宿夜，山館曉行中。

峭壁排雲樹，崩湍下石叢。流觀亦可悅，寵辱此心空。

《平定城東西交口用壁間韻》

敢言觸熱倦，悅此午陰長。蘭氣清林薄，蒲風散野塘。

髙陵堪下馬，怪石欲成羊。可念征途侶，題詩偏驛堂。