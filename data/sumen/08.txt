《宿八角》

嚴更金柝起，杪歲玉關寒。行侶時相問，邊城進更難。

歸心惟日夜，客鬢已星殘。仰悟中林羽，投枝亦未安。

《晚趨忻口》

雲峰聊極目，立馬獨愁心。豈直關山遠，其如雨雪深。

笳聲先入夜，邊氣迥生陰。疇昔長征意，蹉跎力不禁。

《忻口趨五臺一首》

戍鼓行人斷，客心日暮悲。長風卷沙塞，積雪滿山陲。

濡跡亦何久，孤蹤遠更危。含情不勝道，縱道知從誰。

《途經五臺山不及攀遊》

客路迂迴甚，驅車悵此分。懸崖晴度日，洞壑晩生雲。

怵迫非吾意，悲歡與眾群。終當臥靈嶽，夙誌豈徒雲。

《偏頭關傅節度宅守歲》

深堂絃管雜邊聲，幕府宵嚴刁鬥鳴。

起舞更衣聊自慰，歡歌縱酒不勝情。

關河絕塞催寒盡，烽火連山照夜驚。

改歲不辭征戍遠，其如客病臥邊城。

《再出太原赴石州》

舊路三年倦，新林二月餘。行旌晉祠水，田鼓漢城墟。

願以烹鮮治，無因害馬除。往來竟何事，愧爾行春車。

《仲春山行》

春事殆過半，客行殊未閑。流雲開白日，微雨點青山。

身世本遲鈍，林臯當早還。煙郊草色長，感此奈愁顏。

《經向陽硤》

屢飯青岑下，力疲路轉長。投身應虎穴，頓足即羊腸。

天地固無外，關河祗自防。驅車舍此去，余意戒垂堂。

《還自石州作》

傍舍新泉註，歸途柳葉開。出無十日計，行作千裏回。

衣帶不遑解，車輪亦已摧。公私兩何補，驅夭辵笑非才。

《三月二日交城大雪》

建辰開此月，上已預今朝。柳絮寒應未，雪花晚故飄。

輕盈對山榭，點綴愛芳條。若伴邊愁客，經春總不消。

《鳴謙驛夏夜》

閑館草生遍，芳林夏氣清。月華何泛灩，天宇益空明。

懶慢本吾性，羈棲非我城。投冠還舊裏，庶此達人情。

《寄家兄祠部郎中時自嘉興同知量遷》

自別五更歲，相看千裏長。聞辭郡府謫，欣拜禮闈郎。

稍進雲霄上，還追鵷鷺行。趨朝日振珮，直省夜焚香。

得罪皇仁闊，失群予誌傷。氣猶負然諾，力已困迎將。

春草邊城緑，寒雲戰地黃。憂心何以見，視此鬢毛蒼。

《辛廷評慮囚後喜雨》

周人憂旱虐，漢使寵循行。不睹甘霖註，安知讞獄平。

乘飈驅暑郁，入夜潤枯榮。河漢分天澤，雲雷慰物情。

一言折疑事，九死出冤生。流思長無極，汾州比頌聲。

《省中夏日述懷》

聊遣塵事營，宴坐適心歡。重門永日影，開簾新雨殘。

山城方覺暑，水木湛生寒。夕氣冐川澤，晴霞映林巒。

顧懷職司憂，眷然發長嘆。華居豈不崇，斯人詎獲安。

先民計日食，所戒在空餐。薄俗匪足矜，要使寸衷殫。

《賦得蟠桃核奉壽朱使君太夫人》

昔西母降於集靈，東方竊於金馬蟠桃之事，世以為妄，然陳核傳之先代，斯物藏於大內。宋承旨景濂賦焉故詠云爾。

瀛丘初種處，漢殿稍嘗時。遺實神應守，殊形眾詎知。

加殽登玉案，註酒比金巵。一獻髙堂壽，千秋樂不支。

《赴平陽之役次冷泉關》

群盜無由歇，官程詎敢寧。征衣犯晨露，吹角動寒星。

匡時悲深誌，逢世謝壯齡。誰言關路永，馬足歲嘗經。

《霍州旅次》

久客顏將老，逢人舌尚存。欲詢幹主策，所願與誰言。

霍嶽三年路，汾橋十室村。不堪驅馬去，秋日易黃昏。

《送方體易秋日入都用韻》

大壑朝霖滿，邊城秋氣髙。亦知王事急，終念客行勞。

騎驥悲長阪，鶢鶋悶太牢。憑君報京邑，曰余返東臯。

《南關晚行》

笳聲入晚不堪聞，驛路山腰向此分。

洞壑空濛秋雨雪，巖崖突兀石生雲。

愁心胡馬方頻入，寓目冥鴻定幾群。

歸興轉從今日盡，將因沙塞著微勛。

《歸次南關驛作》

祗役忽於今，經塗宛如昨。秣馬息荒林，振車越重壑。

歲暮滯還期，客心悵不樂。曰予本沈冥，遭時乃濩落。

化海異微禽，蟠泥豈尺蠖。方因遷斥餘，始遂歸來諾。

逝將入雲峰，滅跡從所託。

《奉別南山潘國殿下用韻二首》

玉巵申款宴，金殿覿豐神。髙視文猶古，虛懷德益新。

飄零敢自意，迂賤許相親。每憶文園夕，留歡倒葛巾。

再奉瑤篇至，長塗慰別情。文章魏陳思，寵譽漢東平。

日暮余吾道，天長潞子城。拜瞻竟無路，祗有客愁生。

《沁州張源鋪》

去國三年意，還家此日心。天寒客路永，日暮眾山深。

沙塞人偏老，風霜馬不禁。如何更萬裏，投跡楚江陰。

蘇門集卷四

髙君自山西左參政轉遷湖廣按察使，去住所得凡十三首，為入楚稿。

《量移湖南用文谷韻》

歲暮邊隅客，歸來見此身。馬蹄穿欲盡，虎穴到為鄰。

漳水經塗舊，湘潭去路新。我生豈斷梗，逐處任飄淪。

《陽曲灣作二首》

閑庭芳草日分長，疏雨高槐夏轉涼。

一片鄉心千裏目，青山無數晚蒼蒼。

湖天杳杳夏吹風，涼雨濛濛夜已空。

夢入梁園樵採路，覺來身在戍樓中。

《二月十日至尉氏》

含淒去舊裏，秣馬頓荒城。是節春將半，崇朝雨再晴。

鶬鶊欲作語，楊柳盡垂榮。楚塞杳何所，嗟余方此征。

《許州城南道行酬左君舜齊招隱之句》

微陽稍晴曙，新雨被山川。芳樹交生道，春流灌註田。

耦耕本夙誌，驅役乃茲牽。未覺江湖遠，投身竊自憐。

《襄縣城東即事》

春晴汝岸曲，夜雨襄祠東。日出冥濛霧，天垂斷續虹。

關梁臨水閉，馳道與山通。旦夕龍輿度，千城望幸中。

《龍泉鎮作》

落照寫澄潭，石樑水半含。可憐雨氣歇，復與天光涵。

客路乘春景，人家映夕嵐。我行殊未倦，仿彿見荊南。

《呂潭境上》

連山望不極，況復楚雲長。萬樹含春色，孤村帶夕陽。

解鞍當古戍，投袂及空堂。去國日方遠，懷君意敢忘。

《漢江春日舟中》

漢臯微雨點人衣，江路南沖雁北歸。

寓目不堪愁遠涉，投身方自愧高飛。

纜牽蘅杜多春氣，船泊雲霞變夕暉。

未許笠蓑同楚父，來逃榮祿守漁磯。