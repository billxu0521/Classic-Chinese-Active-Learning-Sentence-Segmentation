《東壁偶題》

皂帽遼東客，青門漢代瓜。寧知汴水上，更有野人家。

巾服臨秋換，壺觴自遠賒。閑身與逸興，並向物情誇。

《九日登城樓宋故都門》

佳節倚秋城，朋曹晚相逐。竊憐坎廩心，暫寓登臨目。

日落故鄉杯，霜寒遊子服。百裏覽山河，千年看陵谷。

生欣盛時康，追嘆亡王促。帝功頹九五，霸氣消百六。

猶能識宮觀，但見登樵牧。縱酒在高樓，悲歌對喬木。

身同司馬病，懷異步兵哭。舉頭望長天，萬裏來鴻鵠。

默尋階除降，獨去歸茅屋。

《友人設飲病不赴》

荒村猶病臥，空愧故交深。復有高堂宴，無如伏枕心。

寒郊懸日影，平楚帶秋陰。向夕東城望，寧知佇立吟。

《送別蕭司勛》

柴門夜語罷，惆悵出前林。曉日孤村映，秋風落木深。

別來生白髮，歸去換思心。還復茅檐下，朝朝鳥雀吟。

《逢友人》

幾年別京縣，昨日詠歸來。本無奔踶用，且養擁腫材。

窮巷在東郭，柴門臨路開。經時到城市，累月迷蒿萊。

傳君渡漢口，八月朝天回。鞍馬落秋風，賓客滿高臺。

相尋重款聚，相慕屢遊陪。客舍不灑掃，衣冠多塵埃。

歡然握手笑，對面無嫌猜。方思在霄漢，賓友如雲雷。

春天浮屠館，夜雨皇州杯。鷦鷯各善賦，鸚鵡皆天才。

看君振藻翰，江鮑力能裁。聲華俱美矣，懷抱何悠哉。

而我獨病困，於今翻自咳。長鳴戀儔匹，蹇步安駑駘。

賞心夙豈在，離限茲仍催。故園乘秋景，黃葉紛如摧。

長天隨道路，落日遍城隈。贈言無終極，蓄意獨徘徊。

《偶題》

久為南畝客，況此北窗時。翻笑陶元亮，應多歸去辭。

涼風昨夜起，殘雨夕陽移。坐臥身無事，茫然生遠思。

《秋夕》

問年有短發，逐世無長策。日已遠人徒，秋方臥阡陌。

天髙星流火，夜久月生魄。萬形觀此化。四運愁相迫。

身非塞北翁，情是周南客。聊齊得喪心，安此留滯跡。

《感事》

涼風摧髙木，夜雨生秋草。蟋蟀吟東壁，霜露凝西顥。

誌士感夙心，嗟此頹光早。靜言執玄德，長揖解洪寶。

亮乏嘉遁節，尚慕丘園道。古人逝不存，何用抒懷抱。

《曉起》

惆悵空堂曉，蕭條秋氣陰。懸窗對疏雨，落葉滿重林。

長往懷仙事，端居養道心。誰知歲復晚，高誌莫能尋。

《曉出前林》

理櫛聽鳴禽，搴帷望朝旭。快然登前林，煙芳紛滿矚。

秋晴帶余陰，夜雨生新綠。道勝絕紛華，情愜關幽獨。

在天羨白雲，淩風慕黃鵠。賞心久已違，感此勞中曲。

《簡李伯材》

抱病敢稱隱，端居祗自驚。林臯白露下，庭際綠陰生。

偃蹇時方笑，蹉跎歲屢征。惟君重幽賞，共此郊園情。

《夏夜同袁德延騎出宿村家》

景落息炎氛，輕策稍相試。微風送林木，皓月臨平地。

路遠忘前期，情愜隨所至。田父止我宿，茅屋勸客醉。

起步叩天空，仰對明星次。一貪雞黍筵，三嘆前賢意。

軒冕愁束縛，江海傷憔悴。且願為老農，敢謂辭高位。

明發返故墟，努力看身事。

《酬左舜齊林中冬夕見寄之作二首》

霜葉落漸空，暝鳥飛俱罷。出門歲已闌，倚樹人方暇。

映月眺煙郊，了自見茅舍。下有飯牛朋，商歌滿初夜。

攜手自京都，歸心乃疇昔。豈不戀明恩，久持金門戟。

今日故園身，殘歲空堂夕。含情亦何言，塵耒掛東壁。

《晚出曹門北道》

晚日郊關迥，寒冬筋骨勞。不知臨曠野，何事走平臯。

斜路孤村引，空園亂木高。歲闌今去臥，誰認在蓬蒿。

《冬日西園》

泱漭空寒野，蕭條只舊林。登髙時送目，望遠日愁心。

世與身為累，貧將病轉深。無能學袁盎，閭裏共浮沈。

《西園再酬穀子延》

茅屋還相見，冬郊那可聞。荒城連凍浦，落照與寒雲。

遠樹行時倚，歸途到處分。留君終日語，猶自日思君。

《谷司僕田黃門諸公見過》

山林高士駕，雞黍野人心。不避家貧饌，難忘歲暮尋。

寒城雲際擁，晴樹雪中深。誰念平生意，幽棲獨至今。

《與諸公登舍右古城》

積雪嚴寒當此地，尋幽尚有故交能。

穿林斜路逢人過，旁舍髙城共客登。

玉樹望中梁苑盡，金湯行處宋都曾。

留君貰酒柴門晩，何獨山陰興可乘。

《次韻田水南見過之作》

夜雪連窮巷，朝來片日暉。故人停駟馬，問我掩雙扉。

自出知誰是，相看能爾稀。家僮釀酒熟，獵伴射禽歸。

草具成賓饌，木綿對客衣。歲寒心不淺，日暮意難違。

客興催花發，農功候鳥飛。期君前浦泮，預指釣魚磯。

《劉西陂函山二先生見過》

簡略缺世用，守此郊扉居。天寒草樹盡，臥病情何如。

臺臣存舊好，宴飲及吾廬。伊昔趨天階，俱銜君子惠。

提攜文苑遊，出入鵷行綴。良時未可忘，世故身相系。

安知尊酒同，歲暮荒城際。無輕一日歡，乖離幾更歲。

《招友人》

散發終朝偃舊林，墟中無事肯相尋。

數家砧杵驚秋早，滿院蒿萊對夕陰。

多病只堪謀藥物，微官何敢汚朝簪。

濁醪漸熟來同醉，無限蕭條歲暮心。

《宴王禮部紹甫諸君》

寒日轉髙館，微晴冬朔餘。窮巷多永霜，車馬盈我廬。

良朋四方來，各擅當年譽。言論吐中堂，溫如春華舒。

枚鄒久不存，梁苑為丘墟。千載得斯人，燕好同其初。

嘉會不可常，古人言豈虛。有酒今不歡，歲晏情何如。

《將去故園時有令請告三年削籍》

出身本疎慢，秉誌惟山潛。請告及三歲，拘迫時禁嚴。

欲出乏明略，退處還自嫌。朱紱系我腰，仰戀明恩沾。

不能遂舍此，安敢尚久淹。且當整駕去，三嘆顧閭閻。

《將赴京述懷》

請告有嚴程，命降不遑安。行子起自視，當此歲已闌。

出門冐雨雪，所畏非天寒。上戀髙堂養，下顧同生歡。

將乖意方切，欲去情彌難。豈乏躬耕餘，可以供晨餐。

終愧達人心，不能棄朝冠。平生亦有誌，臨路但長嘆。

三年保閭井，國恩良已寬。

蘇門集卷三

自敘曰：嘉靖癸巳，余始出為山西參政。春去都，由漕河溯汳歸，上蘇門山，以其秋杪乃履官。屬歲饑，奉役往來遼、沁、汾、潞之間，無寧日。逾年冬，朝京師。其明年歸，復自汳入晉，軌轍所臨殆遍焉，亡不再至者。復逾年，乃轉為湖廣按察使，可謂久矣。余本農夫，每造山田林壑，蓄誌所感，慨然太息，歸心萌作，發為篇詠。又多戎馬邊陲之警，其詩率著於驛壁，吏從旁書之，都為一卷，略無去取，觀之可以考歲月動定所由。自余之出，友朋亡省記余在山西者，縱記之，豈復知其勞且久者乎？雖余亦且忘其久，何則？居閑亡事，優遊暇豫，則視日舒長，今卒卒簿書，朝也疲於應事，夕則偃臥於室，擾擾不知夢所之，少暇不過玩日自解，如此而豈復知時久速耶？夫吾且忘我，而又誰之求？取觀所作篇，恍不自憶。雖然，茍書是以視同遊，庶嘗有省記余者。詩凡九十首。是歲丁酉仲夏望日。

《河西主人壁》

不識河西遠，留連夏日長。主人設髙會，上客滿中堂。

近海波流異，夾河池館涼。回瞻京邑路，雲樹極蒼茫。

《武城漕河逢張使君考功舊寮》

岸折留餘照，舟行稱晩風。歸心千裏倦，行役一時同。

置酒蒼波上，停橈緑樹中。思君如河水，何日不朝東。

《歸途大名晚行》

客心冀早安，川途爭晚涉。水宿阻風湍，宵行問舟楫。

時見遠村明，月出荒城堞。良時余幸遭，青瑣官常攝。

已多絳灌毀，而無金張業。來往路將疲，出入心獨怯。

夜夢守舊閭，勞懷先已愜。

《初登太行山》

髙嶽千重發馬鞍，故園回望客心酸。

他年筋力知衰徤，已厭羊腸九折難。

《至蘇門山二首》

髙尚心徒在，良遊今始能。名山無俗侶，日暮亟攀登。

空山暑氣少，臨水夏雲多。照影人將老，愁心在夕波。