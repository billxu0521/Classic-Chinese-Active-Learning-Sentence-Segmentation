嘉靖甲午冬，束在史館，時蘇門髙子業由（自晉陽入朝京師，會都亭下。明年，束罷史職，出僉湖湘憲事。又明年丁酉，子業由晉陽轉湖湘，為觀察使，從遊省署中累兩月，而束棄去，行湖北，子業乃病，病十餘日死矣。嗟哉悲夫！子業蓋嘗謂束曰：餘生平所嚮慕兩人，後渠崔子謂余文不如詩，崆峒李子謂予書不如詩，詩乃不如文矣。宇內知交，非子誰定吾言？悲夫已矣！子業既死之三月，束乃收其遺言而敘之。文有知者，勿論；論其詩。序曰：夫詩以微言通諷諭，其教溫柔敦厚為主，本不通於微、不底於溫厚，不可以言詩；由三百篇迄於唐，其指一也。國朝以經義科諸生，詩道闕焉。洪武初，沿襲元體，頗存纖詞，時則髙、楊為之冠。成化以來，海內龢豫，搢紳之聲，喜為流易，時則李、謝為之宗。及乎弘治，文教大起，學士輩出，力振古風，盡削凡調，一變而為杜詩，則有李、何為之倡。嘉靖改元，後生英秀稍稍厭棄，更為初唐之體。家相淩競，斌斌盛矣。夫意制各殊，好賞互異，亦其勢也。然而作非神解，傳同耳食，得失之致，亦略可言。何則？子美有振古之才，故雜陳漢晉之詞，而出入正變。初唐襲隋梁之後，是以風神初振，而縟靡未刊。今無其才而習其變，則其聲粗厲而畔規；不得其神而舉其詞，則其聲嘽緩而無當。彼我異觀，豈不更相笑也？蘇門高先生子業夙稟降嵩之精，早契藏山之旨，性隣其庶，學匪待興。束發就傅，受知北郡李生；弱冠登朝，亳州薛考功一見嘆服，五言示誌，遂忘形焉，良其弘麗之益異乎！求聞通解之妙，曾無先覺矣。既雅見推重，益自貴珍，謝絕品流。因心師古，涉周秦之委源，酌二京之精秘，會晉餘潤，契唐本宗，每有屬綴，佇興而就；寧復罷閣，不為淺易之談，故其篇什往往直舉胸情，刮抉浮華，存之隱冥，獨妙閑曠，合於風騷；有應物之沖淡，兼曲江之沈雅，體孟王之清適，具岑髙之悲壯。詞質而腴，興近而遠，洋洋乎斯可謂之詩也。其言滿萬，其年三十有七。悲夫！先生雅性亢潔，不喜凡庸，雖跡在周行，而情歡在野，故其在讀書園諸作特超玄乘，雖屢仕通顯，非其素衷。是以即事賦懷，每有憂生之嘆。夫志士惜日，達生玩世，古今人情諒同斯揆矣。詩凡三百一十首，文五十一首，共為八巻，成一家之言。刻之山堂，傳諸其人。明州陳束序。

蘇門集卷一

自敘曰：嘉靖三年，余由工部營繕主事調補吏部稽勛，已而再調考功。時三原今光祿卿馬伯循為郎中，鈞州今江西按察使張子魚為員外郎，武城今國子祭酒王純甫同為主事。海內方更化，學士大夫相與講文藝之事，翕然甚著，而三先生皆當時號大儒，余日聞所未知，翰墨間作。其後各以官遷替去，而余出為山西參政，蓋一紀於今。余於是取往日所為詩讀之，凡所作裁，如旦夕間爾。精神憋恍，因以太息。何則？余少竊不自度，思建功業垂不朽之譽，今已稍陵遲，上睹日月之易邁，下悼齒髮之將衰。感古之豪士能自樹名，堅莫逾金石矣，豐碑彜鼎，一旦化為砂礫，載績史冊，後至有未嘗見其書者，名豈足言邪？且夫同室之人銜杯酒笑，語猶不能相信，而欲俟百世之後邪？年壯氣盛，回思頗自笑。此身譬如落葉，隨風東西，因時榮枯，草木何擇焉。方其吐英擢秀，流詫譜牒，與賢士何異，何所加損哉？固知亦不足嘆矣。時方徙居冀寧道，初秋朔，稍亡事，因次其語，載之篇首，觀者知余懷所由起云。蘇門山人高叔嗣題。

《省中春夕》

纖月升庭樹，柔風動四榮。坐窺宿鳥至，微悅觸幽情。

南國流鶯滿，西郊春草生。歸歟假羽翼，長路起遐征。

《冬至日》

迎氣發陽管，窮躔歷眾星。我行歲一晏，千裏隔趨庭。

圭測愁中永，雲物望外停。簪裳實滯跡，夢寐何由寧。

《御溝魚》

陰陽陶融，萬物一軌。惟其所在，有生有死。故賦云爾

鯨沼滄溟泒，龍池禁御流。錦鱗何瀺灂，素水日沈浮。

地接皇仁渥，天容品庶優。風雲終有氣，綸餌始無憂。

江使聞遭宋，波臣或泣周。詎知沕穆理，得坎故悠悠。

《明月引》

滿地金波迥，中天玉鏡飛。有鳥多夜語，無雁不春歸。

影徹銀河水，光翻織女機。何當御尊酒，常此奉澄暉。

《秋夜直省中》

鵲繞瞻階樹，雞棲入省臺。蒙煙仙署合，懸月瑣闈開。

伏枕南天遠，聽笳北地哀。潘生應發變，司馬倍腸回。

為木同先伐，積薪異後來。無言秋夜永，申旦自徘徊。

「潘生應發變」句後有小字（秋興賦序）四

《冬夜寄友人》

客地殊不樂，褰裳夕望通。葭灰欲變節，桂魄幾乘空。

楚奏今維切，商歌古亦窮。兔園推上客，狗監數文雄。

留滯無萱草，扳援有桂叢。何因辭世網，去矣作冥鴻。

《送陳秉中之吳》

燕薊子分袂，吳門千裏遊。風期夙不殞，雨散使人愁。

目送青山斷，心馳滄海流。音容如可假，夢寐一相求。

《至日懷大梁諸友》

浮食變寒暑。鳴玉供朝趨。量力恨短弱，更歲塞王途。

陽候浮天紀，陰風出地隅。感時頻自惜，盈抱無新娛。

澄醪屢泛巵，髙齋坐自持。佳晨拘省署，何似並遊時。

素雪交北下，青陽吝南移。往歡徒駐目，祗足攪歸思。

引領托長謠，情興何蕭條。同懷在萬裏，勞望阻今朝。

萱有憂難解，桂無隱易招。願為皎皎駒，共食故場苗。

《魏安福文瑞傷其師地官左君然俾為是詩》

共擬丘明作，誰云大雅亡。時惟憂鵩集，物以忌蘭芳。

垂泣驚相吊，興言耿不忘。鳳毛空挺異，雞舌但余香。

恨積涇流咽，愁深省樹蒼。招魂會有述，一為訴巫陽。

《再調考功作二首》

弱冠發大梁，慷慨多奇誌。師事鳴臯子，擔簦竊自異。

幾窮柱下策，頗識壁中字。雖非國士才，通人嘗予器。

始辱狗監知，終奉龍門贄。馳負歸中朝，持戟備末位。

孤根難為容，名過易生累。一官歲再移，彌取簡書忌。

眷然懷夙昔，回首日增愧。

引疾三上書，微願不克諧。徙官復在茲，心跡一何乖。

軒裳日待旦，閶闔淩雲排。入屬金馬籍，出與群龍偕。

積賤詎有基，履榮誠無階。但惜平生節，逾久浸沈埋。

既妨來者途，誰明去矣懷。鳥迷思故林，水落存舊涯。

唯當尋素業，歸臥守荊柴。

《歲暮作》

旦夕茲歲改，蕭條旅思多。雲物媚晴宇，氣候屬妍和。

崢嶸新陽至，故景實蹉跎。感時豈不懷，二紀倏焉過。

棲身慚擇木，望道嘆伐柯。如匏吾自系，匪玉孰為磨。

有發日就長，心短獨若何。但云畢夙志，唯力豈知他。

《贈西原二首》

昔予潛夷門，同聲慕俊豪。耳習長者風，心馳亳丘勞。

共家大河側，一水連波濤。壯齡竊邦譽，撥足參時髦。

吾子遂見知，微才受虛褒。傾蓋歘自值，倒履趨相遭。

忘年當異代，終日託同遨。同遨詎幾時，時變忽我撓。

詩人詠啜泣，賢者憚餔糟。送子今出居，流言尚莫逃。

撫膺空踟躕，念別心鬱陶。芝焚良有嘆，膏在那無熬。

惜乏靈均辭，為君綴離騷。

平生好篇章，抗跡匹古人。上望建安風，退泝開元津。

夙心空十載，長懷莫予親。家本握剞劂，文思效經綸。

恭承時嘉會，中朝遘俊民。興文方棲鳳，著書準獲麟。

置足述作場，發藻何彬彬。心賞始一遇，神交邁千春。

將登昔無岸，言卜今有鄰。分離忽迫茲，辛苦何能陳。

晤對不可期，咄嗟動我神。本抱中孚爻，俄傷明夷辰。

子其崇爾德，攄光垂不泯。

《江翁挽章》

太息懷髙士，常聞卜隱年。一丘伴麋鹿，三葉珥貂蟬。

遂啓專門業，還資肯構賢。藏舟稱太遽，流恨向遺編。

《秋情》

涼風吹庭樹，蕭然已暮秋。歲運空雲往，客行胡久留。

良時每易失，微誌果難求。餘光儻可積，但恐成山丘。

《臘日》

璧昏時告遷，懸象馳北陸。朔風起庭隅，白雪塗我屋。

客遊豈不久，鉆燧頻改木。祗役兼秋冬，餘力不遑戮。

辰策幾犯星，宵暝疲案牘。自顧鉛刀質，安能久持祿。

先民有逸行，抽簪入空谷。我懷中園遊，曷雲反初服。

《生日》

年往望空除，時來循虛至。明兩無留晷，吹萬有逸氣。

我行淹一周，茲辰適再值。束發歲更七，算齒紀將二。

少懷滄洲心，壯損青霞誌。淮禽終異化，魏瓠始同棄。

五遊存予歡，三費亡吾忌。達生庶不疚，乘流隨所寄。

《數詩壽顧中舍夫人》

一鳥自丹丘，翩翩何陸離，二儀含景氣，金母來西池。

三角挾上元，飄颻等宴娭。四牡翼雙虬，後車載雲旗。

五芝結福地，下采永相貽。六樂列仙倡，玄鶴整其儀。

七盤舞湘君，廣庭自委蛇。八珍羞水玉，療我忽忘饑。

九醖安足重，流赮方泛巵。十洲尚延佇，黃發謝修期。

《代贈李使君兵備齊郡》

執象流玄化，包虎息金革。還憂十二郡，選屬備疆場。

獨資樽俎士，折沖展奇畫。陽文辨赤土，陰符訪黃石。

坐控負海險，時蒐孟諸澤。功成象泰岱，洪烈歸竹帛。

光命祗今辰，申贈繞朝策。

《酬家兄秋日讀書平臺見憶之作》

予在長安初授衣，平臺誰共偃郊扉。

青天寺裏客應到，李白祠前葉欲稀。

旅舍再驚鴻雁至，離心常伴鶺鴒飛。

亦知相望相思苦，欲學仙人縮地歸。

《出自薊北門行》

北望何蒼蒼，黃雲亙塞長。匈奴寇漢壘，鳴鏑遮甘涼。

龍堆坐已沒，狼煙行相望。將軍被嚴命，倉卒備封疆。

出師憂太白，募士乏中黃。努力一再陣，沫血不相當。

還思關輔險，頃歲何流亡。內地困蜚輓，中人無蓋藏。

填壑力易屈，土崩患難量。欲陳九折術，惜非醫國良。

《初侍御巡鹽山西》

漢家事邊財已屈，始置鹽官佐邊實。

征榷盡籠山海利，均輸未免公卿失。

肉食寧知藿食憂，富國不暇富民謀。

朝廷經費貴取足，文學當年寧見收。

古來猗氏稱國寶，舟車輻輳河東道。

頗聞大賈巧乾沒，轉見疲人色枯槁。

繡衣持斧出西鄰，卻望關山驚敵塵。

匡時不必資鹽筴，為訪魚鹽遁跡人。

《古歌二首》

荊和當路泣，良璞為誰明。茫然大楚國，白日失兼城。

燕石十襲重，魚目一笑輕。古來共感嘆，今予益吞聲。

黃河決孟門，捧土安可補。君子被微言，擢發不能數。

眾毀積鑠金，群言倏成虎。吁嗟復吁嗟，有懷予莫吐。

《病起偶題》

空齋晨起坐，歡遊罷不適。微雨東方來，陰靄倏終夕。

久臥不知春，茫然怨行役。故園芳草色，惆悵今如積。

《謁海上人相》

京邑驅匹馬，日有塵沙顏。清晨整巾幘，時叩髙僧關。

白日照仙閣，晴雲滿空山。相看偶一笑，念此客身閑。

富貴不可求，余將從此還。

《元日時有御製詩》

端冕趨三殿，垂衣值七春。帝歌時睹舜，天樂曉聞鈞。

迂謬疲郎署，遭逢謝俊民。欲將草玄老，猶愧子雲身。

《初去都夜》

泛舟當日落，解佩及春歸。病比相如是，情方叔夜非。

暖雲蒸海氣，殘月吐洲暉。今夕孤懷客，誰云伴少微。

《延津縣立春》

征路日才幾，客心時已煩。春風花鳥處，回首憶田園。