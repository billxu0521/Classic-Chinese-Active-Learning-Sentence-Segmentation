《初泛漢江東峪使君邀飲習池》

大堤兩岸春流滿，峴山十裏銜日晩。

新雨深沈洲嶼移，餘霞明滅川途遠。

南來鞍馬背髙城，泛舟始作漢江行。

總轡昨朝當寒食，鼓枻今日值清明。

清明寒食愁江路，逢人乍問棲泊處。

楊柳深垂渡口喧，桃花淺映村頭暮。

襄陽使君乘暇日，邀飲習池酒興逸。

然燈清夜歌管鳴，吹角蒼波魚龍出。

去國未覺客身輕，乘流翻恨風帆疾。

別君轉入江湖長，明發解纜情如失。

《自承天進船暮至潛江寄郭舜符》

漢渚雨聲深，日暮愁客心。楚山雲霧多，其奈客行何。

時時登岸覽風物，往往張帆去超忽。

泱莽江流雨正添，蒙茸春樹日催發。

茲行豈是乘桴意，欲遣虛舟隨所至。

生年本自江海人，終朝遂諳魚鳥事。

投劄鄉園報所思，搴芳欣及仲春時。

頓忘異國勞行役，但闕同心廢賞期。

《省閣率爾題寄同懷》

下車春草歇，掩閣夏雲深。情以軒裳倦，愁緣節侯侵。

訟庭白鶴毳，廨宇碧山岑，乘夕恣遊屧，憑髙敞郁衿。

連天通漢水，多雨暗楓林。畏鵩非前誌，為鵬想壯心。

越鄉誰不感，題此繼莊吟。

《廣視堂作》

茲堂抗峰首，伏檻即江流。夕日川新漲，空天雨半收。

煙虹形婉俾，石壁色青幽。行藥恣閑步，題篇紀勝遊。

城鄰龍伯國，宅並羽人丘。臨眺非無樂，客心自有愁。

《夏日作》

宴坐清煩暑，闔扉映夕曛。山堂聊假日，水氣自蒸雲。

處潔嫌新沐，懷奇厭舊聞。齋中無一物，幾上太玄文。

髙君先自吏部乞病還蘇門山者三年，復從蘇門山還朝。逾年，然後外補。中間題詠頗眾。今《考功》、《讀書》二稿乃其自選，多所不載，何也？括其遺編，不忍棄。選其優者凡五十二首為軼稿。

《銅雀妓》

松柏墓已拱，綺羅臺未空。青冥上駐日，白雪下流風。

雅曲此遺媺，勞歌誰與同。君王自不見，闃寂無終窮。

《題馮正伯卷》

太息髙蹤客，誅茅滄海邊。同來負鼎日，共憶掛瓢年。

梁父龍初臥，南山豹正眠。有纓濯孔性，無楫濟商川。

才為蒼生屈，名緣赤紱牽，九臯空唳羽。七水但流絃。

僕類蓬南轉，情同橘北遷。塗中曳尾地，轍外涸鱗天。

仰視鴟應嚇，卻驚鼠可憐。重尋顯誌賦，長揖願歸田。

《檢校戎器》

弱冠伏南土，微才卓不群。雖懵坐勝術，幹戈非所聞。

九域效太運，六位升明君。黃石埋兵略，青藜照秘文。

苦矢積北闕，絃琴奏南薫。龍庭元刊壘，虎賁久息軍。

如何儲戎器，還以事邊勛。鶴膝非時急，犀渠要日焚。

折衝存墨帶，多算騁皇墳。願言思農扈，王化在耕耘。

《病居》

得坎願自息，披離忌有眚。臥屙還以嬉，煩囂暫一屏。

孤賤本寡儔，昇平遘多幸。束發辭丘園，登軀入華省。

王事累朝夕，非才充俄頃。不堪類昔嵇，自免乃今邴。

北顧尚濡跡，南歸徒引領。歲暮詣空山，耒耜方當秉。

《主客行》

主人為壽客起酬，今宵有酒可無憂。

鐙前大笑呼五白，場中試賭敝貂裘。

去年奏賦驚天子，今年謝病歸田裏。

當路徒嗟少故人，寧期行道得知己。

慷慨翻為他人論，結交慎莫向金門。

《門有車馬客行》

京城十二衢，輪蹄何縱橫。縱橫行且止，金張門已盈。

媒拙坐趦趄，言巧通逢迎。中廚命豐饌，四座羽觴傾。

南冠進楚舞，西瑟發趙聲。辰會日移中，昏宴及鐘鳴。

主恩諒不訾，殺身良為輕。片辭重大呂，一顧越兼城。

何如草玄客，寂莫擅英名。

《應僕》

晨趨長安衢，冠蓋何逶迤。歸視相國第，輪蹄交中逵。

寒熱各有宜，巧捷來相追。拊膺悲遇晩，握手稱新知。

一顧辭白屋，片善登赤墀。車馬如流水，髙門象海涯。

主獨用憔悴，談天只自奇。閉門幾廿載，無由免寒饑。

公孫起徒步，黔突為帝師。董生獨寂寂，區區苦下帷。

濫竽竟有合，敝帚將無施。深謝彼豎子，夙誌良自持。

守兔誠言謬，屠龍豈憤遲。卑髙雖異勢，慶弔亦同時。

浮榮等過隙，暫跌若頹坻。布被不覆寵，禍載牛車危。

三年避園圃，英聲千古垂。守玄慕二老，養素吾不移。

逝將還舊臯，耕牧潛東菑。咄嗟奴僕心，多言益見嗤。

《中秋無月》

三五唯今夕，煙霜斷昔歡。埋輪潛泣兔，掩鏡暗翔鸞。

風笛金天徹，星樓子夜寒。客衣素已變，不分向明看。

《秋思》

涼風今日至，鴻雁欲南征，衣緩他鄉帶。心翩故國旌。

園荊愁外死，池草夢邊生。會挽髙飛羽，淩天寄別情。

《雜詩》

窮巷寡人跡，當戶生芳草。伊人空堂上，徙倚傷懷抱。

獨攝敝衣冠，容色何枯槁。飛鳥更我庭，斂翼空山早。

仰視默含情，思歸故鄉道。

《感秋二首》

候羽三秋至，層鱗四運移。商風吹地籟，兌日正天時。

魚轍涸誰訴，駒轅伏自悲。紛傷庭木脫，夢繞故園思。

玄蟬辭夏露，丹木受秋霜。坎壈應懷楚，離憂欲奏商。

勞生嗟害馬，失學嘆亡羊。蘭芝空山路，披衿耿未忘。

《贈別茂欽》

昭代富文化，九葉何光華。君初奮海裔，應運生王家。

余本孤賤者，射獵夷門野。偶起攀飛龍，俱載入金馬。

結綬自茲朝，鳴玉日逍遙。亨衢孰予假，同升上宰朝。

分曹青瑣闥，聯步黃金闕。居常願接屋，遊每得並橛。

晤對無朝曛，發蒙多所聞。玉壺湛芳醑，寶帙散仙文。

相知恨不早，相與傾懷抱。繾綣三年間，莫喻同心好。

奈何忽分張，念此使人傷。銜哀赴隴墓，反葬歸爾鄉。

倉卒發皇邑，追餞難再及。一臨萬裏途，三嘆各於邑。

昔為連茹草，今類孤根蓬。我身非吾有，誰使西或東。

離別易永久，聚散誠不偶。願言指素心，努力望白首。

《送許廷議》

狐嶺郁蒼蒼，龍沙出塞長。千金收駿骨，萬裏歷羊腸。

雲就親庭色，星分使路光。亮為汲長孺，隨力護封疆。

《駕出》

帝出南郊日，言觀黃屋尊。選神役風伯，徒樂具雲門。

馳道青陽麗，齋宮紫氣屯。九朝祠禮祕，歸待從臣論。

《駕入》

萬乘因春駕，千門洞曉扉。鸞旗紛即至，龍馭宛來飛。

日月隨靈璽，星辰撫帝璣。還同受金策，六覲紫宮歸。

《讀史二首》

蕭生抗奇節，立語忤當時。解劍誼不辱，抱關身敢辭。

伯諧涉叔世，髠放久流離。董氏握天憲，臨命何狐疑。

知死亮難塞，猖獗反受嗤。雄傑在末位，逆曵恆足悲。

結發事天子，兩絕良無期。全生忌眾怒，庶與哲人知。

傅子夜蛾感，張公海燕篇。撫膺慟末路，發憤睹遺編。

憂來每側足，患至豈息肩。巢由既在野，沮溺亦在田。

達人貴先識，懷寶乃稱賢。

《送張子魚太嶽參議用家兄韻二首》

客路情何極，臨途別所親。威遲駕欲發，隱閔思難伸。

柱始題仙侶，環終賜帝臣。交期無嘆遠，白首肯如新。

妙有丹丘建，虛無楚嶽寒。五圖配神異，七澤擅遊觀。

雲臥靈為友，天行帝與歡。知應逢石髓，留減待余餐。

《海口》

海路連天極，河流繞國門。氣迎朝雨至，川束眾流奔。

隱霧行隨豹，摶風坐辨鯤。乘桴意何限，揚楫倍傷魂。

《晩行》

去國芳春在，行舟首夏臨。沙痕前水耗，雨氣晩山陰。

衾枕容顏改，衣裳節候侵。不堪采菱調，斷絕滯歸心。

《讀書園始遊覽》

伯成善養誌，沮溺無仕心。惜予不及古，逃祿歸空林。

林空杳靜默，抗宇疏髙岑。排戶群木秀，浮階大壑深。

發書玩農術，作歌學樵音。輟耕空隴上，徐步荒城陰。

身悲離群獸，目感歸棲禽。雖微貞士操，絕軌猶足尋。

役形多眾患，遺物無或侵。儻偕彭氏老，異世開吾衿。

《酬空同載酒見尋二首》

負郭幽常臥，移尊遠共尋。觴中泛野色，座右落城陰。

自顧蘺蒿滿，還驚巷轍深。相看欲何語，疲病謝朝簪。

農畝遭炎暑，賓遊踐遠郊。輟耕元水曲，暢飲即城坳。

長日蟬聲靜，微風樹色交。空承白雪詠，顧許愧林巢。

《東郊雨中柬士量》

閑居甘絕跡，疏雨對芳原。念欲開青眼，誰還共綠尊。

林煙旁舍午，野色遠村昏。自笑平生意，無人空閉門。

《秋郊雨後》

空闊容秋望，虛徐步晚曛。夷門新夜雨，太室半晴雲。

犢放前王地，身野閑客群。鳥來幽興愜，誰語遣相聞。

《喜蕭司勛袁比部見宿山園》

上客何時見，中園屏臥幽。門連莘野樹，路轉信陵丘。

共坐深林晩，紛看落木秋。非君憐病侶，誰向此淹留。

《刈禾了晩望》

禾黍空場圃，秋風滿近田。出門看曠野，倚杖向髙天。

嵩嶽孤煙直，蓬池落日圓。醉歌有鄰叟，共笑夕林前。

《谷杏山宅田水南限韻賦喜雪》

嘗聞洛闕呈祥日，復此梁園對酒情。

故裏衣冠時共集，豐年隴畝兆還成。

金尊側引瑤華入，青閣髙臨玉樹生。

今日正須修耒耜，東郊驅犢伺春晴。

《題東門壁》

試走夷門道，徘徊念此身。抱關空有客，虛左竟何人。

《寄霍山人歌》

驅車意不樂，還出梁宋門。馬頭逐殘景，野火連孤村。

北風颯颯吹郊樹，明月照見村前路。

東方隱者昨歸去，相尋不見空相慕。

隔縣即同莘野田，逢人只在空桑住。

明時不合但魚樵，少年豈是窮章句。

羨君苦節應多奇，嗟我支離亦如斯。

夙昔產業身無賴，長大衣冠名未知。

有如徒步謁天子，無何解印歸田裏。

方計為儒世已驚，祗言作吏人同毀。

畫堂賓舊走營營，柴門容鬢看秋水。

西望夷門厭紛華，東來卻出寒城裏。

顧此棲棲何所求，釣魚牧豕適吾謀。

野田憶汝不堪寐，把筆題詩此夜愁。

《呈枉顧諸君子》

誰復臨窮巷，丘園問腐儒。寒醪傾鑿落，野飯進雕胡。

開牖連雲白，穿林照日孤。歲闌總相笑，何處覓潛夫。

《簡思仲》

涼野轉蕭條，秋林自晴朗。靜看霜葉落，悶聽寒蟬響。

朱紱與時違，素發隨年長。安得攜手同，常此丘園賞。

《九月六日元玉侍御汝愚都使上方寺閣》

官曹雖異跡，梵宇忝同遊。預有重陽酒，兼當故國樓。

登臨殊憶昨，疲病颯驚秋。不借空門樂，那寬北望愁。

《九月十日晩登城樓同川甫》

暝色起郊關，層城煙霧間。千家響砧杵，四顧滿雲山。

片月増愁思，涼風減病顏。登髙情未已，還共此追攀。

《元玉送至河上夜飲作》

野館接芳筵，客心尊酒前。終知臨路別，且戀對床眠。

近壁燭殘夜，開簾星滿天。鄉園猶在眼，臥此已三年。

《淇上》

旅館值芳辰，留連淇水濱。猶憐官道柳，滿目故鄉春。

《毗盧閣雪後招儀曹諸同遊》

春寺朝來雪，微融望已晴。千家柳色淺，二月桃花生。

白日照仙閣，青山繞帝城。馮髙遲數子，此際願同行。

《與仰之閣上限韻》

晩日層軒上，涼風散客衿。登臨思不淺，留滯夏將深。

三十竟何事，一官空此心。無驚寵與辱，老氏有明箴。