《贈子晉》

濁酒相逢即為開，憐君況是洛陽才。

久淹帝裏誰能念，數過禪扉獨見陪。

四月溫風吹草樹，西山落日映樓臺。

它鄉盡醉無不可，愁見都門歸馬催。

《人日省中同正夫》

官閣晴雲滿，春庭夜雪沾。綠尊應汝伴，白髮為誰添。

多病能相惜，微官敢自嫌。流光無奈此，日日客心淹。

《重五日宴集張宅》

將軍賜第敞園林，上客邀歡得暫臨。

弦管坐消白日暑，衣冠起掛綠槐陰。

官曹多暇乘佳節，客路長愁損壯心。

須把菖陽頻送酒，明年聚散倘思今。

《送許中丞救水出撫畿內》

陸海邦千裏，黃圖帝九圍。選賢每推食，佐聖本垂衣。

詎意日多儆，方嗟天降威。流離詩在是，反覆事何非。

暫輟霜臺亞，群馳星路暉。寵光假金節，拜命出黃扉。

疆埸當專制，朝廷正塞違。決河傷漢緒，分陜壯周畿。

願見功成日，時來朝禁闈。

「流離詩在是，反覆事何非」句下有小註：「用翟子威」。

《奉和太保桂洲公二首》

宮酒先頒帝右臣，恩波曉逐歲華新。

飲同湛露詩歌雅，道合皇天嶽降申。

中使頗傳初釀法，大官不數舊藏珍。

嘉名願葉春王壽，捐滴香分萬國仁。

小註：「右元旦賜長春酒」。

燎火陳庭逼曉明，青旂鸞輅簇春城。

朝吹仙管條風應，夜灑瑤宮瑞雪平。

天意三陽開歲始，帝功一紀被歌聲。

共知調燮人難頌。稽首明堂布法清。

小註：「右正月三日立春早朝」。

《赴晉渡黃河》

王程不可緩，去此故園難。晚日臨晴渚，秋風動早寒。

山田十畝廢，蓬鬢幾絲殘。顧影真成笑，馳驅為一官。

《將歸蘇門山題王度支誠甫潼川卷》

十年出入紫辰班，多病空知戀北山。

塵鬢獨憐為客倦，道心長共野僧閑。

行窺白石尋初徑，坐對青松守舊關。

惆悵王孫不歸去，潼川桂樹許誰攀。

《進兵介休》

卷斾輕風發，趨程落日懸。重來介子縣，還渡魏侯川。

吏道堪頭白，兵戈正眼前。親交齒盡落，歸計只年年。

《送馬二來視其弟遂歸上蔡》

握手慘離群，白眉重昔聞。星辰來暫聚，鴻雁去還分。

春入荊南草，天橫薊北雲。新豐空復客，無路薦明君。

《別顧武祥》

夙昔屬良友，同聲豈異時。謬緣驥尾託，常識鳳毛奇。

長價方推爾，懷芳每在茲。分飛意無限，眷戀寄南枝。

《送劉侍御叔正周侍御時伯視學南北》

二京方選士，三府共推文。辟下中臺動，章連內殿聞。

春催遒鐸振，星與使軺分。桃李江南地，驊騮冀北群。

還觀文體變，得俊答明君。

《除夕》

殘歲何俱盡，微情浩不窮。引巵留夜色，燒燭候春風。

旅跡孤蓬倦，離心眾草同。勞歌無處語，楚水正飛鴻。

小註：「是時家兄使承天」。

《歲十一月皇陵山上作》

北上陪嚴祀，初行詫所經。龍蟠包地脈，象衛列天星。

積雪千山白，屯雲萬樹青。神霄騰寶氣，夜壑下仙靈。

險固合三用，乾坤得一寧。傳圖會有永，探策授奇齡。

《鄭師周石村卷題三首》

髙尚意何如，窮山聞卜居。神功無禹鑿，人物有秦餘。

疊章維靈境，孤峰冠太虛。時因費杖履，觸處覓仙書。

結搆依嶙峋，幽深自可親。雲峰連海嶠，泉澗達江津。

獨立迷山鬼，端居養穀神。何須羨谷口，君即子真身。

世故攪余愁，平居寡所仇。有生皆白髮，無地是丹丘。

稍抑六龍駕，還追五嶽遊。思君棲息地，去此暫淹留。

《禁中遇雪時有詔祈之》

落日長原獨客行，郊園暑歇正新晴。

林懸宿雨千村似，禾入涼飆四野平。

尊酒笑從田父飲，柴門靜識古人情。

翻愁人擬陶元亮，前徑初無五柳名。

此詩題名當為訛誤，《列朝詩集》丁集第一此詩題作：《夏日雨後步至白石岡岡人爭迎致知余臥前村姓名》。

《自西園移向城東稍幽寂》

微生無定蹤，擾擾誰為慮。始營西郭居，復戀東郊住。

東郊長幽寂，野徑迷行處。茅宇繞疏籬，空階垂茂樹。

是時仲夏中，林雨開殘曙。無人敞深扉，永日多新趣。

臥聽遠春聲，起看前村路。兀傲不知非，翻恨來茲暮。

如何玄豹姿，更隱他山霧。

《送別袁永之》

冠蓋中朝舊，田園野客扉。異時梁苑地，今日長卿歸。

疲疾馮秋健，歡娛悵遠違。須知鋤耕處，一望使星暉。

《九日有懷家工部兄》

無客荊扉掩，蕭然病臥時。荒村夜聽雨，佳節曉吟詩。

鴻雁銜書少，黃花對酒遲。楚山萬余裏，今日最相思。

《西園宴集譚侍御空同本貞二憲使》

閑園一杯酒，還與故人同。借問茅檐下，何如柏府中。

城烏窺客晩，野樹落筵空。卻愛霜林靜，留歡共不窮。

《秋夕憶兄》

一樹秋風落漸多，高天窺鳥莫雙過。

欲將遠字愁難送，正把新詩悶自歌。

雲外楚山移使節，雨中梁苑對耕蓑。

柴門此日誰憐病，情極湘江萬裏波。

《飲酒空同海棠樹下分得一字》

庭前有奇樹，含采弄春日。托根磐石間，垂景幽蘭室。

攀條事可憐，對酒情非一。空嗤嘉樹傳，賦爾慚抽筆。

《夏日田水南別業二首》

愛此君何僻，憐余遠更親。上皇猶古俗，中散即今人。

樹繞夷門口，隄橫汳水濱。他方炎熱及，逃暑欲來頻。

荷篠時相問，銜杯晩暫同。南風當坐滿，大暑入林空。

勛業浮雲外，田園醉眼中。前村亦咫尺，歸路夕陽紅。

《陽春曲》

遲日麗原野，和風扇芳林。梨花覆白雪，楊柳菀黃金。

峴北懷何極，荊南思不禁。睹時謝寂寞，佇立吐髙吟。

《秋日》

閣道涼風日已嚴，空庭落木曉相添。

病身虛擬秋來健，客路真驚歲尚淹。

北海鵬風猶未徙，南山豹霧合終潛。

悠悠感事徒増嘆，歲暮誰從季主占。

《雜詩》

悲風乘夕興，木落歲方晏。肅肅鴻雁征，悄悄客心羨。

王途悵多違，三歲餘力倦。興懷念故閭，撫事夙衷見。

平生素絲姿，豈為玄黃變。知我亦已稀，誰論貴耶賤。

《賈令驛》

策馬寒雲鬢腳垂，歲闌深嘆客行遲。

亦知拙病今仍出，歸去青山定幾時。

《靈石縣作》

殘冬猶按縣，落日稽官程。閭裏何蕭條，荊榛正縱橫。

道逢流亡卒，但聞悲泣聲。不能舍之去，且為緩前旌。

匡時豈乏策，牽迫非我情。髙職久為忝，曳組暫百城。

《星軺驛》

萬山詰曲此孤亭，遠客西行暫所經。

生事不堪頭早白，世情無賴眼常青。

深林落日憑軒望，亂葉吟風隔坐聽。

寄謝蔚羅當日者，高飛今已入冥冥。

《南關驛壁間韻》

際曉霜風急，空山落葉寒。微名沈吏跡，久客笑塵冠。

改轍登岡險，尋源出路難。回思髙臥者，茅屋有餘安。

《還次陽武與孔文谷飲和其韻二首時冬至後》

客子多苦辛，塵滿征衣裳。旦下太行阪，車輪摧羊腸。

邊戍久不歸，馬毛變繁霜。安知平生親，合並此中堂。

廣筵羅絲竹，寒日懸晴光。陳觴未及飲，感往各自傷。

歲晏客如何，欣願履初陽。

我心郁不樂，豈乏御冬裳。馳情多所懷，無以布私腸。

山川行不竟，飄搖冒風霜。感彼瑚璉珍，胡不置明堂。

時俗難與謀，神寶秘其光。每用攬古昔，恕焉心自傷。

驅車復辭去，陟馬大河陽。

《七夕賦得牛女》

銀漢涼風起，靈妃此夕過。流雲通聚語，微月照淩波。

帝樂無新曲，仙機有舊梭。應憐並飛羽，忍用鵲填河。

《夜懷家兄時有七歌示叔嗣》

髙梧殘雨滴，涼氣晩來生。一夕茅檐下，思君千裏情。

夜蟬臨戶響，晴月度林明。要自離居苦，長歌不遣平。

《讀薛考功所註老子》

雨餘長夏交，動望皆成趣。雛鳥發新聲，殘花開芳樹。

濁醪聊自斟，輕葛始當御。手持老子編，目睹薛君註。

因之懷人心，況以薄世故。曲幾在深林，起視不覺莫。

《書壁》

方知日月易，歸來已三年。先世有敝廬，遺此東郭田。

況遭聖明君，閭井各息肩。自我解朝籍，抱屙常晏眠。

衣冠掛塵壁，起來茅檐前。有時負藜杖，逍遙看晴天。

柴門白日景，雞犬鳴籬邊。中心私自念，微願倘能全。

安知被嚴命，尚為尺組牽。不行冒時禁，欲去且留連。

仰扳道傍樹，手種皆可憐。人生豈落葉，一往隨風遷。

亮懷達人心，萬乘猶將捐。終當復來反，不愧昔時賢。