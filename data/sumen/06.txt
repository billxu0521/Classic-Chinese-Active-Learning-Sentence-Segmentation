《權店晚行》

孤城吹角罷黃昏，歸馬蕭蕭向驛門。

衰柳更添霜後色，殘流初耗雨余痕。

求田未果青山願，出守仍銜紫禁恩。

轉入亂峰行不進，投身空館寂無言。

《十一月朔孝義道》

山城風物歲將闌，行縣初因問俗安。

授歷漫驚違一載，趨朝尚記逐千官。

煙鐘動闕天微曙，火樹熏庭夜不寒。

久忝恩私今始悟，簿書催急驛程難。

《太原縣西十裏亭逢張景周憲使歸田》

京國當年進謁曾，柏臺棘寺舊儀形。

未言投核歸田早，長羨出疆矯制能。

晉地彫殘非往日，漢家兵火劇繁星。

逢君便作東西別，他日相思記此亭。

《文水縣驛壁讀王司僕德徵詩因和其韻一首》

長塗無驥足，短發有漁舟。感嘆如同日，羈牽自去秋。

寒燈知客意，鳴柝亂人愁。屏上山川記，何因認汴州。

《清源縣作》

行縣時方暮，山城歲弗登。寒燈斜暗壁，夜雪灑空庭。

案上閑周禮，囊中貯呂刑。吏情那可道，歸去幾時能。

《交城縣壁》

汲黯匡君意，顏延出守情。憑高無處語，寒日下孤城。

《汾州憶家兄時自虞衡郎中左遷同知嘉興》

憶昨蒙恩與子初，雙垂印綬奉辰居。

賦詩春日趨朝後，把燭良宵下直餘。

今日客身何潦草，古來人事有盈虛。

江湖萬裏天南北，歲晏山鄉少報書。

《十二月十四日有憶子陽仲材諸人一首》

去年今日共長安，遣騎邀賓卜夜歡。

別後客身愁裏老，向來人事夢中看。

殘更改席歸猶懶，大雪盈庭醉不寒。

念此邊城獨坐語，相思晴月滿林端。

《至日晉府拜朝同曹仲禮》

王庭肅穆映朝暉，圭景才長暖力微。此日預沾新歲酒，同時應認舊朝衣。

暫開宮殿陪仙仗，端望雲霄拜帝闈。不到邊城時作吏，向來恩遇未知稀。

《靈石山行》

長路天俱遠，高山日易昏。強余疲馬意，垂首戀君恩。

《襄陵縣庭》

邊地人愁老，寒齋酒醉醒。鄉心何處見，院竹一叢青。

《夜次冷泉關用呂太史韻》

山寺憑鞍歇冷泉，髙峰月出滿林煙。

非關定性人忘睡，自是驚魂夜不眠。

《遼州上元立春城西寺同孟東漳作》

山城燈火巧逢春，野寺芳筵接故人。

石路晴餘雪色好，花宮滿映月輪新。

一杯最喜同今夕，再拜俄驚見此身。

舊事繁華君記否，神京車馬逐遊塵。

《遼州即事》

羈愁日日與春増，分省無功笑吏能。

官舍到時常是客，山城多暇靜如僧。

新晴滿院朝來雪，佳節空堂夜半燈。

最是上元無意味，平時宴賞隔良朋。

《沁州次壁韻》

我心才撫壯，客路遂如今。鬱鬱終何事，區區尚此心。

奮飛羞短羽，歸去慕長林。願受王喬術，千秋開我襟。

《分水嶺晩行》

客興日無奈，兵荒歲屢加。少年曾許國，多難更移家。

遠水通春騎，孤城起暮笳。憑髙一回首，何處是京華。

《再次權店》

攝官強四月，被役乃三來。把炬尋山路，傳餐就水隈。

憂荒早頭白，忍事竟心灰。客姓途人記，官程驛吏催。

梁園即此路，何戀不南回。

《褫亭聞邊事用壁間李川甫韻川甫大梁人》

北來烽火震邊州，春興無聊客鬢秋。

得喪此身真是馬，姓名與世任為牛。

晴天亂雪吹空壑，落日黃雲暗道周。

但有鄉心隨處似，題詩人滿驛前樓。

《送馮廷評還闕用韻》

銀鞍白馬使臣尊，賓從如雲晉北門。

滿目邊城春草綠，因君長憶帝京原。

《潞安道公衙罷》

微雨潤春郭，層雲冐空山。訟庭方散吏，髙閣閉重關。

緩帶不遑息，投身簿書間。念昔郎署居，此時曹務閑。

焚香娛道心，服藥養羸顏。良遊忽如昨，行役無時還。

邊州多客愁，日夕髩將斑。

《由關子嶺發兵入綿上》

儒衣曾事主，羽檄且征軍。敢奮一朝畫，而邀百戰勛。

深山連古木，落日斷黃雲。愁思荒村夕，誅求不忍聞。

《清源縣再作時上疏乞解官》

抱青朝還夕，經途去復回。山城仍滯雨，夏館始聞雷。

客病關愁得，鄉心逐夢回。投書報明主，早晩歸蒿萊。

《奉次艾峰侍御送李參政平寇後擢任南陽之韻》

中臺決策靜妖氛，幙府得賢獨冠群。

正有捷書傳白日，況兼寵命下青雲。

鳴笳喜動三關士，授鉞功先四道軍。

見說南行蒙上賞，汾陽人勒去思文。

《汾陽道暮晴下四首俱奉和姜侍御之作》

連城催暮角，暑雨變新晴。垂穗綠槐合，將雛烏鳥鳴。

山川發髙詠，州邑寵巡行。莫怪炎蒸歇，霜華滿路清。

《孝義道曉發》

新雨曉天霽，餘霞抱日長。平原多草樹，夾路郁青蒼。

下馬文侯墓，看碑卜子堂。埋輪一何壯，共識無豺狼。

《施同寺是日奉陪弗及》

樓閣丹青上，煙虹石壁重。雨餘凈香界，天際響疏鐘。

汾水當階次，綿山即近墉。題詩人不見，驄色亂雲峰。

《冷泉寺》

露冕長林下，酌泉大士家。根深別有水，色冷不關茶。

香象浮深壑，毒龍護淺沙。煩蒸若為減，客思正如麻。

《奉酬姜侍御見贈之韻》

探奇曾禹穴，能賦豈天臺。長自羞知己，徒言謝上材。

憂加年近老，名在毀重來。欲去猶增戀，歸心寄草萊。

《盤陀驛再用沁州壁韻一歲中四出此路》

乞歸又晩計，奔命尚如今。九折無良術，三鉆豈夙心。

客程任春草，官舍即晴林。便作途窮哭，闌幹淚濕襟。

《四月望後二日奉壽永和松山殿下八韻》

圓月光仍滿，輕風夏始溫。降神元此旦，秉德自先藩。

玉殿朱絃合，瑤宮紫氣屯。雙童時獻藥，三老遂通言。

汾水連天濶，綿山挿地尊。儒衣得上客，服冕盡諸孫。

齊奉千秋曲，爭持一日樽。淺材何以頌，抽筆愧梁園。