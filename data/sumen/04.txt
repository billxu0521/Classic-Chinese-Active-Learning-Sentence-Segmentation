《晚步》

出門還自笑，復此欲誰親。惆悵村頭樹，歸來路口人。

風聲兼亂葉，日氣抱遊塵。豈不躬耕苦，東看是有莘。

《觀遊人》

大道通遊遨，傾邑出車馬。玉管移高堂，金鞭臨曠野。

盡踏芳草中，時歌花樹下。浩蕩春思盈，留連莫愁寫。

回看巖石間，憔悴躬耕者。

《寄憶茂欽員外》

閑居已可歡，況復乘嘉月。山鶯日自鳴，園樹皆爭發。

出從草際歸，行傍村頭歇。臨流或漱齒，倚仗乃散發。

此時正憶汝，振珮趨丹闕。

《霍開府載酒見過》

列坐青郊映，容門畫戟雄。晴原獵騎外，春草舞筵中。

玉珮邀皆至，金尊狎與同。無將灌園意，錯訝楚三公。

《少年行》

死士結劍客，生年藏博徒。裏中夷門監，墻外酒家胡。

有時事府主，無何擊匈奴。虎頸一侯印，猿臂兩雕弧。

誓使名王侍，羞聞邊吏誅。長驅隨汗馬，轉鬥出飛狐。

蒲壘遂破滅，莎車不支吾。甲第起北闕，蠻邸開東都。

豈學驃姚將，椒房仗子夫。

《春日行》

大堤花欲然，芳郊草不歇。冶服誰家子，良辰爭馳突。

寶劍本侯家，金鞭自俠窟。共矜百金裝，相誇千裏骨。

雲散歡未終，月明還城闕。朱門徒御稀，青樓歌管發。

倡女盡朱唇，貴主俱鬒發。衣向車中更，燭從坐上沒。

誰論墻東生，白面羞幹謁。

《春日省臺諸公設飲不赴作》

不能營世務，拙病屬相尋。偶隨飯牛侶，遂此逃人心。

東郭春復晩，三歲忽於今。臺臣猥垂念，張燕情何深。

公門隔崇重，華館肅沈沈。賓客盡來集，冠蓋中如林。

恨以微屙在，芳尊不共斟。抽筆對來使，日夕起長吟。

《與客遊宋戴樓城門九老泉上》

草橋相攜處，田家水郭間。林風動衣帶，泉色照容顏。

軟草留堪坐，芳花折與還。春城一散罷，車馬更難攀。

《答谷司僕見問》

幸自返中園，非關逃微祿。方因疾病余，黽勉供樵牧。

春至東郭田，夏來北林木。時從遠原上，日縱平郊目。

野老逢與言，道書閑能讀。何為共世人，無事相追逐。

勞君問出處，日暮掩茅屋。

《與霍將軍集和大齡莊》

暫息城隅駕，欣隨驃騎筵。園林窺勝地，談笑接髙賢。

花外仍張樂，林中正擊鮮。晩來車馬散，歸就故村眠。

《紫團山人歌贈上黨栗夢吉陳州之弟》

紫團髙山槩青雲，生賢吐瑞合氤氳。

二馮卓犖不可睹，栗家兄弟殊不群。

陳州一出驅五馬，令弟二十窺三墳。

博物自識顯陵策，對人能讀嶧山文。

今日漢家方貴少，歸來結綬朝明君。

「二馮卓犖」下有小註「奉世野王」

《賦得嶧山碑送李東升明府》

秦皇千載後，嶧領尚遺碑。斷石青山路，孤城滄海湄。

蕭條余霸氣，磨滅想雄辭。君到鳴琴暇，應多弔古思。

《與客集和氏園》

惟君遊每接，自余居多暇。留連上客筵，款曲中園駕。

賦詩芳泉側，舉爵茂陰下。放心安知憂，攜手不能罷。

日氣淡將夕，雲影垂方夏。為農信可歡，世自薄躬稼。

《曉還城休左氏莊》

與君枕堤日，共結東城廬。日出蒼林背，回看十裏餘。

柴門通大道，村巷隔平墟。主人心無事，見客頭未梳。

累言惟農務，一飯但園蔬。方當數來往，肯為容籃輿。

《夏日林枋田家六言》

手疏偶然辭主，腰鎌率爾為農。

今日田園自許，平時車馬相從。

雨後千家競似，雲中萬木齊髙。

路口來過杖策，墻頭方掛桔臯。

芳樹不知冬夏，荒城何計春秋。

有客今辰攜手，無人終日科頭。

輕屐會臨池上，方床好坐林間。

酌酒壺乾未己，賦詩坐久忘還。

斜日深林度鳥，微風亂柳鳴蟬。

茅屋人歸水際，柴門路繞天邊。

欲笑於陵逃井，還輕顏闔移家。

顧我何營世務，對君但惜年華。

《晩過陳藎卿時寓居廢寺》

不識禪宮廢，來從客舍看。如何種竹趣，相對雨花壇。

新霽開晴景，微風起夏寒。淹留未忍去，華月在雲端。

《從陸道函問命》

壯年方自顧，多病會相乘。山澤思長往，榮名懼莫勝。

浮雲寄宇宙，野鹿返丘陵。舒巻隨其適，優遊焉所懲。

從君問季主，倚伏欲何馮。

《得張子家書》

晚日照余晴，荒亭暗復明。歸雲度深樹，飛雨過高城。

蹇劣慚當代，棲遲笑此生。空持一書劄，長嘆故人情。

《東原晩望答李鴻漸》

東原晩望草煙齊，久臥無心出路迷。

閑立秋風看木落，獨行斜日聽烏啼。

一官已謝於陵後，百畝才開莘野西。

此地故人應念我，逢人昨有數行題。

《初秋谷司僕杏山別業》

田廬元自接，談笑竟相從。是日當農暇，秋風動客容。

開尊臨積水，解帶掛常松。欲去城東陌，留連聽暮鐘。

《贈別永和陳明府秉中余與秉中同舉於鄉今十年矣秉中始以親老乞教馳驅江海所懷未盡遷官西去遇於故園之間倉卒離顏情意吐申鬱鬱無已凡二百一十字》

十年宦未達，萬裏猶一官。適從何方來，又陟晉山巒。

拊髀忽自笑，把臂聊相歡。伊昔被短褐，同步入長安。

遭時賜顏色，當年厲羽翰。君獨念老親，吳門彈儒冠。

髙堂甘旨薦，學舍苜蓿盤。遲回竟蹭蹬，感激生愁酸。

眾中見年鬢，坐上論溫寒。明燈對深夕，還作故鄉看。

嗟我病狗馬，昨亦謝鵷鸞。無才媿明主，仰荷恩波寬。

種豆白石岡，垂竹清水灣。丈夫貴適誌，出處預難觀。

寸心向誰是，逸氣徒莫幹。君其安小邑，鳴琴到可彈。

石樓與永和，自古稱彫殘。不見太公望，神靈泣灌壇。

秋風動當夜，白露檐前漙。一別更何所，不覺起長嘆。

「種豆白石岡，垂竹清水灣」句下有小註：「白石、清水皆今時名。」

「神靈泣灌壇」句下有小註：「世云石樓永和多挾左道故引」

《逢李淮安》

悵別各千裏，忽逢指寸心。明鐙不自意，故國乃相尋。

寒館鳴秋雨，高城結暮陰。胡為疇昔願，江海尚如今。

《揚州門主人》

空林一葉落，茅屋幾家秋。對酒涼風至，開簾古樹幽。

相看還自笑，欲去為誰留。正此夷門下，休猜姓是侯。

《雨後有懷子延》

驟雨新秋晚，微晴墟落間。悠然抱藜杖，率爾倚柴關。

空壑才容水，流雲故滿山。遙知城市裏，應羨此身閑。

《秋日感懷即事》

盛時畏易衰，修名患難立。伊余心不逮，年命降將集。

素發今已乖，畫省昔嘗入。感往慕寵靈，憂來戀鄉邑。

咎本懷璧招，時豈贏糧及。坐見白露漙，行方朱火戢。

小人安故丘，始願終能執。

《和汝南見過》

晚日留仙轡，涼風勸客尊。偶然擊築伴，依舊抱關門。

樹落千重葉，蓬吹萬裏根。病身一如此，誰念在孤村。