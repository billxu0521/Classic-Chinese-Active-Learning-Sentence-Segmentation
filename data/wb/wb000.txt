原序

昔者，子朱子說詩，於性情之道，風雅之用，備矣。然未嘗不以體制音節為言。他日評漢魏以來至近代詞章，各極所長，權度甚精，而獨謂古五言不可輕變。蓋述作有體，變複之際，昔人所難。雖大儒先生不敢忽也。汸游臨川時，嘗以此說質於雍虞公，且問所以為合作者。公曰：三百篇而後，有漢魏六朝。朱子嘗有取焉。然其為體不一，大抵世有治亂，人品風俗不同，極其才情則淫傷而無節，尚詞藻則綺靡而失真，善學者慎之可也。餘獨愛陰何徐庾氏作，音和而莊，思約而正，華不至靡，約不至陋，淺而不浮，深而能著。其音清以醇，其節舒以亮，有承平之遺風焉。然後知杜少陵所以稱誦不置者，蓋在於此。大厯元和而後知者鮮矣。暇日觀公詩稿，試以此說求之，頗得去取大意。往來江湖間，每論諸能詩者，或唯唯或否否，唯武威餘公所賦乃若一以公言為師，無複他有，出入而髙雅渾厚，自非齊梁間作者可及。豈禁苑從游時，嘗論及於斯耶。抑所見之偶同也。自是每恨不得全稿觀之，兵興以來，此事姑置。歲辛丑春正月初，與淮南郭公子章遇於星源，子章嘗游餘公之門者也。因論公平居崇尚選學，於後來變體一無取焉。而五七言近體，每欲棄絕不為。公大節既立，而詩文皆散逸罕存矣。聞者相與太息，於是乃得子章所賦曰《望雲集》者，與一二友朋共吟諷焉。古五言逺宗魏晉，得其髙風逺韻，不雜後人一語。近體亦質厚微婉，足以逹其志氣所存。信乎淵源之有自也，又可見餘公居常教人悉本朱子，至其斧藻盛時，陶寫幽抱，獨與虞公相表裏，而不必他人之已同，斯其所以為合作者，與以子章之才能守師法而不變，亦可謂賢矣。友人有請而傳之者，乃述所聞書於巻端，庶觀者知所自來也。或曰郭公志士也，今四海橫流，生民塗炭，起管夷吾舅犯先軫，諸人相與屬櫜，鞬執鞭弭，以救之猶恐不及，顧相與論歌詩之源，制作之體，無乃非公意乎。雖然，吾聞子章少無宦情，嘗欲泛大江上三峽，徜徉蜀漢之間，覽諸山川之竒秀，吊昔人經營遺跡，求嚴君平岷峨之墟，咨訪大人先生之流，相與上下。其議論然後大發於詩，遭亂志勿遂也。語曰在朝言朝，在野言野，使子章據功名之會，真有以自見於當時而誦其詩者。考論師友淵源與其髙蹈之志而傳之，不亦可乎。新安趙汸序。

《望雲集》者，郭君子章所作之詩也。子章嘗從青陽先生學治經，而性尤嗜詩。自黃初以降，諸名家多嚅嚌其芳腴，故剔句鎪辭，趣味雋永。而韻度婉微，青陽亟稱其能。曾未幾何，戈甲搶攘，二親與弟昆咸亡。子章只影飄零於江湖間，進退無依，遂仗劍從軍，艱難險阻，莫不備嘗。凡世道之污，隆時序之，推移人事之變，更毎觸之於目。必有感於心，感久輒悲，悲不能已，乃悉假詩以寫之。通名其集曰《望雲》。望雲志思親也。餘常取而觀之，何其情思之縈紆，音節之激烈哉。譬猶秋風刁騷，霜月淒白，孤臣畸士，慟哭於山澤蒼涼之間。而聞者莫不隕涕焉。哀思之切，何其一至此乎。在昔先王之世，四方乂寧，民各保其室家，頌聲洋溢播之郊廟。及其衰也，政賦日逼，士困於行，役而不能歸，至有陟屺岵以望其父母與諸弟者。說者謂其思之切而哀之至，況子章兵難相仍，非特行役之勞而已。親沒家毀，非特不能歸而已，宜其情之所觸有不能自已也。夫以子章之才之美，不生於太平無事之日，以頌清廟閟宮之盛，顧獨馳騁於變風之末。嗚呼！其命也耶，其命也耶。雖然，否與泰相為循環者也。今天已厭亂，戈甲將向息矣。子章方宣嘉猷以著勞烈，其必吐和平之音，以鳴天下之盛耶。子章名奎，淮南人，金華宋濓序。

*巻一

○五言古詩

希庶齋為姚忠賦

帝舜稱大孝，天下猶敝屣。父母或在堂，不許友以死。聖賢有明訓，百行由此始。昔當漢祚衰，曹暪奮雄起。嗟嗟劉豫州，士慕如歸水。君臣分未定，徐庶乃為子。方寸以親亂，慷慨謝知已。後世稱其賢，髙名策青史。誰謂千載下，行跡偶同軌。念君遭艱虞，羈旅萬餘里。結齋匡廬陰，菽水具甘旨。愉悅承親顏，樂在其中矣。大江何滔滔，河流亦彌彌。思君石也堅，患難安所止。今為二千石，孝養良無比。

贈程明善回省

南州炎暑地，時雨變蒼涼。況當孟夏交，卉木含清芳。別離殊可嘆，且與子同裳。晨朝啟斯館，大江何茫茫。旌旗照白日，長風送龍驤。揚帆適利涉，逺矚猶連檣。王事宜努力，肅肅戒宵行。瞻彼西掖垣，列宿聨輝光。魚樂在游泳，鳥樂在回翔。思懐安在已，因之川路長。

秋日次右司韻

秋水竟長川，亭亭對孤嶼。覽君瑤華篇，往往似仙語。歡游繼晨夕，追昔念徂暑。揚舲濟東湖，採蘭臨北渚。落日散餘霞，輕風度微雨。回瞻城堞表，樓觀襲空宇。渺渺帝子洲，衰草亦萋只。鳬鷖相翱翔，漁歌起前漵。星霜忽已周，遲留感年序。睇彼東南天，馳思久凝佇。

擬古贈別

孟冬霜露降，悴彼荷與蒲。青青蕙蘭芳，採之將焉如。贈君夙昔意，聊以慰斯須。弦歌厲清響，置酒歧路隅。親戚念逺行，各言勉良圖。常恐不為樂，日月方其除。晨風奮髙翼，北林多古榆。臨歧執子手，安得同車驅。

春暉堂為子徽賦

游子念離別，有客同故鄉。三歲始一見，春日已載陽。入門敘契闊，拜母升髙堂。晴暉曖遲和，卉木含初芳。蘭生欲覆階，桑榆聯景光。妻子勤中饋，珍淆恆自將。眉壽百福具，旨酒盈華觴。飛雲淡悠然，採衣爛成章。寸心保終養，庭草萋以長。雖非舊裏閭，為樂殊未央。

送陳克明還茶陵省親

驚飆吹浮雲，回薄西南天。鴻鵠奮髙舉，翱翔何翩翩。眷彼志士心，日月同皎然。排難為時出，安能守一廛。千金不足顧，豈愧魯仲連。明公素延覽，知已誰能賢。得君若敵國，器重猶瑚璉。良籌無遺策，慷慨誼彌宣。去鄉逾十載，兄弟會有縁。怡怡問親壽，以享黃髪年。寵祿自上錫，秣馬今當旋。初陽麗遙甸，被服華且鮮。往哉樹令徳，保此忠孝全。

過皖城吊青陽先生

維舟大江滸，攬梯登茲城。哲人不複見，黃鳥悲且鳴。髙山尚岩岩，梁木何其傾。忽逄舊耆老，向我宣忠貞。明公宿有誓，慷慨存遺銘。死即為厲鬼，生當殄長鯨。應敵既神武，百戰縱以橫。精誠貫白日，天子無援兵。歲久矢石竭，捐軀全令名。

秋林讀書為章光逺賦

大禹惜寸陰，宣尼嘆川逝。但恐光景馳，及時當自勵。禍亂非所常，誰能遯斯世。矧伊賢者心，怡然與神契。典籍對先聖，樂道以忘勢。考盤在澗阿，衡門複長閉。幾席不暫違，弦誦日相繼。椅桐交前庭，雜彼松與桂。緑竹植後園，蔬菓亦時藝。霜葉初焜黃，餘陰落秋霽。散帙聊逍遙，臨風游複憇。周流同天理，優哉永終歲。

送周明卿

秋氣肅已勁，茂草凝朝霜。重重陵上栢，緑葉含馨香。薄言採其華，貽爾逺道將。服食足壽考，卒歲希不忘。惟惜當離別，歌竟匪成章。願瞻鴻鵠舉，思逐浮雲翔。徘徊欲何依，美人在西方。既怡平生愛，狐裘諒同裳。義以金石固，情以歡會長。乾餱懼失徳，君子敦周行。

九日偶成

良辰惜難再，秋序條已殫。登髙啟飛閣，望逺俯層巒。寒菊正盈把，濁醪方共歡。微此一日宴，客懐殊可嘆。

贈別朱隱君

庭樹悴其芳，凝霜一何白。鳬雁方南飛，翱翔振明月。誰能弋此物，加飡可為悅。念子諧宿歡，晤言兩反側。一心抱衾裯，衣帶縁以結。鬥酒怡親愛，聊慰歧路別。思駕雙鳴騶，馳彼秦與越。毋為守窮廬，悲歡年歲迫。

擬古思友

鶡鳴歲將晏，蒹葭淒以霜。思君隔山海，道路悠且長。睇彼參與辰，清夜悲未央。狂飆西北至，一雁方南翔。言念疇昔歡，與子同衣裳。安知異寒暑，日月不我將。天髙則有斗，川涉愁無梁。憂心隱如惄，出戶徒徬徨。

宋節婦

白石何鑿鑿，流水亦湯湯。女子竭名節，矢死臨路傍。父兄夙有訓，夫亦儒者良。昔恐行露濡，今值豺與狼。辱身義所重，性命如朝霜。被髪就深淵，瞻彼天蒼蒼。將貽共姜美，不愧曹娥傷。婦道日云替，爾獨循綱常。臨難不茍免，烈哉丈夫行。

送姜彥英還錢塘二首

浮雲斂沉晦，白日揚光暉。條風扇首歲，念子行將歸。山水淡餘靄，草木含清暉。誰謂道路逺，去矣趨庭闈。伯氏既吹塤，仲氏和以篪。譬彼棠棣花，枝葉相因依。願言崇孝友，百歲恆不違。安得黃鶴羽，及爾俱南飛。

東南有髙樓，華月照綺楹。瓊筵列海錯，雜以弦歌聲。疏簾卷晨夕，回瞰蒼江清。君今利攸徃，我獨懐鹿鳴。執手望長路，駕言出東城。嘉會常不足，何況臨當行。晴郊芳樹碧，緑渚春蘭生。持觴意難盡，相思空複情。

寄李彥端

嘉樹藹夏緑，清風動虛襟。念君有髙趣，勞我徑寸心。佇立東城曲，日夕見雲岑。以茲世多故，忘彼升與沉。聊樂在書籍，佩玉懐所欽。華池散帙步，當戶鳴幽禽。蘭生已覆井，泉響迥出林。醉將山口月，彈作弦上音。明月照別鶴，遺音戞南金。何當坐松石，從爾聽瑤琹。

次錢子貞蘇門感懐

燕支木葉落，盧龍秋色來。空閨有思婦，清夜悲且哀。錦書為君寄，寳鏡誰敢開。膏沐不複容，緑髪棲浮埃。團團皎月輝，照彼單于台。馳心在萬里，出戶聊裵回。

雜詩

孤月江上明，清光泛流水。北有愁思婦，南有游蕩子。蕩子行未歸，思婦安所止。姑老在髙堂，貧賤複如此。君行忽逾年，膏沐誰為理。妾心金石堅，不逐浮雲起。會合良未期，離亂何時已。君當複來歸，妾當效同死。凌風願翱翔，揚波願杭葦。再遂平生歡，被服紈與綺。

夏夜

浮雲散髙空，涼露滴清響。岸幘臨華軒，逍遙絕塵想。碧樹含先秋，蛛絲結低網。寒暑悲歲年，日東月西往。寄跡如流萍，遙遙背鄉黨。飛鸞久不歸，孤燈在虛幌。豈無琹與尊，惜此芳年賞。竟夕空裴回，俛仰極天壌。

紀夢

忽忽頹芳年，揺揺寄行役。寢興勞形神，鬂髪玄已白。驚風響庭樹，憂思日常積。夢魂清夜歸，徬佛舊鄉邑。青松在園田，桑柘蔭廬室。飛鳥雲際還，牛羊下來夕。澄湖淡微波，秋山有佳色。雞犬雜比鄰，墟煙靄阡陌。怡怡兄弟情，淒淒丘隴側。伐木逄行歌，僕夫候馬立。臨流濯長纓，挂冠坐盤石。似慰平生歡，覺來異疇昔。百年如轉蓬，萬物乃遺舄。天命良在茲，勿得雲得失。

贈田有常

嘗聞安平君，智勇特殊絕。揮指卻燕師，談笑複齊業。遺此國士風，子其奮英烈。長才文武並，名駒汗已血。黃金飾橫帶，劍光照氷雪。決機兩陣間，誰及美髯伯。彤弓錫竒跡，因之樹旄節。投戈或賦詩，髙堂坐上客。時務貴先逹，歡游任豪俠。舉首望雲台，誓清呉與越。

贈別喻秀才

慷慨天下士，獨奮千金軀。義當報知已，力能致雲衢。懸河有竒辯，坐使儀秦愚。酒酣撫長劍，邈彼東南隅。我歌正激烈，願君立斯須。諾重山嶽輕，竹帛埀名譽。

寄陳教授敏

蘭葉欲覆階，馨香襲芳室。雨露之所滋，惠風偃華質。採採不盈筐，薄言贈離析。憂傷歲月愆，同聲而異跡。人生寄百年，寒暑會有役。歡樂難具並，浮名亦何益。髙誼諒匪他，可以比金石。

從軍行

大風西北起，江漢雲飛揚。相知拓南土，展此萬里疆。飄飄赤羽旗，矯如飛龍翔。前軍屯細栁，六師後張皇。被服華袞裘，雜以明月璫。金相玉其體，文彩自成章。桓桓虎賁士，左右羅幹將。良馬亦既閒，翩翩驪與黃。彤弓盧矢倍，受言宜允臧。一舉清呉越，再欣漢道昌。恩澤沛若霖，閩海俱懐康。謳歌頌明徳，樂矣華山陽。

贈別

蟋蟀悲歲暮，起視夜何其。淒淒霜露降，蕙草颯以衰。薄言子當往，軒車發何遲。聊因一杯酒，慰此平生知。採採西澗蘋，悠悠懐我思。我思詎能已，君心諒不違。

九日集宴

良辰易為樂，極宴忘歸田。邀我二三友，列坐清尊前。嘉淆雜霜慄，左右陳豆籩。寒暑有代謝，惜此少壯年。濁醪泛秋英，仰聆金石篇。避世慚淵明，登樓懐仲宣。醉舞起自慰，撫掌齊拍肩。陶然得真趣，物慮何足言。

貧女吟

猗猗石上蘭，青青澤中蒲。貧家有美女，二八嬌如荼。朱顏不自媚，貞固良難誣。少為父母惜，生長紅羅襦。綺樓髙且深，竊恐行露濡。一朝零落盡，萍跡湖東隅。塵沙陋茅屋，不濺氷雪膚。鴛鴦欲得織，翡翠愁還梳。鳴鸞在何處，坐惜華芳徂。恥作商人婦，願奉君子儒。妾心擬有托，請賂雙明珠。

送王彬叔往同安

駕言出城門，遙望西南路。別離良在茲，嘉會不常遇。置酒張瓊筵，綢繆複凝佇。飲餞未崇朝，聊以慰情素。翩翩白羅裳，皎皎瓊瑤樹。髙步凌青雲，豈為緇塵污。春江及信潮，方舟襲蘭杜。小人眾所疑，君子誰不慕。久欲同車子，攀轅莫能去。惜哉苦淹留，年芳易遲莫。顧瞻懐殷勤，增我越鄉慮。

南州亂無家，寇盜縱橫馳。白骨蔽原野，火炎城與池。千里何蕭條，四顧令人悲。倬哉皖公城，當此江之湄。崇墉上峩峩，數組紛魚麗。明公秉髙節，徳澤被華滋。而蒙天子恩，慰爾長渇飢。大田既多稼，王師良有儀。君行利攸往，樂土寔在茲。嘉賓複來集，兼遂平生知。春蘭麗芳渚，鳴鳯翔髙枝。裴回歧路側，未忍言別離。別離何以贈，載詠南山詩。

次劉仲孚夜坐見懐

職曠謝奔趨，賦詩悅情性。如何晨夕間，適與故人並。憶昔田園居，荒苔沒深徑。讀書恆閉門，永日亦閒靜。嘉樹交扶疏，飛泉瀉清瑩。置觴會親友，忘言及從政。曲步聊逍遙，澄湖月初瞑。風波忽異時，此樂良未竟。愧彼瓊樹姿，芳華蔚相映。翰墨沾餘香，終當就髙詠。

送友賦

客從西方來，袖手持短書。秘之河與洛，開此皇極圖。天經及地緯，厯數敦唐虞。公子雅敬賢，置彼承華廬。進食列上座，接燕常歡娯。一言決大義，再語驚世儒。都布裁單衣，玉佩埀以珠。出郭門相贈，臨觴複踟躕。白日忽已暮，方駕當前驅。瞻望凌敲台，盤石為安居。

七哀詩

飆風西北起，陰雲薄南陲。冉冉歲雲暮，惻惻心內悲。辭親逺行邁，已越三年期。昔為連根樹，今若游地絲。形影竊自吊，朝東暮西馳。不學齊仲連，翻作楚鍾儀。南冠愧流竄，短褐誰相知。性命寄須臾，面色含飢疲。明月在東壁，願照濁水泥。泥中複何見，沙礫紛參差。下有沉沙珠，上有瓊樹枝。瓊枝良可依，終不埋光輝。

游羅漢寺

步出城東門，褰裳涉西澨。幽尋窮四郊，日入未遑已。逍遙逺塵蹤，夕憩空門裏。陰階轉長廊，金碧炫晴綺。園池清且深，水竹澹如洗。追念疇昔歡，豈謂重來此。春日忽載陽，百物含芳卉。好鳥向我鳴，髙僧見人起。閒雲石上生，天花覆瑤幾。信宿方告還，行行詎能止。

悼亡

皇皇三十歲，厯厯多艱辛。骨肉一朝散，飄若行路塵。涉江賦羈旅，形影私獨親。寄身在喪亂，托跡思沉淪。行歌摽梅詠，卜爾為婚姻。爾才既明敏，爾徳良且淳。結髪未一載，恩愛猶千春。相知願白首，相敬如佳賓。常懐孟光志，不厭黔婁貧。所以共患難，顧慰尤殷勤。夭壽固難貳，天亦胡不仁。蒺藜忽在床，傷我同心人。孤鸞失明鏡，幽蘭折清芬。杳杳長夜台，悠悠泉路魂。淒淒不複見，涕泣徒沾巾。

題彭克讓心逺亭

彭城有遺則，軒冕皆泥塗。誰能繼清躅，伊人常晏如。夙好在文籍，少壯從戎車。功成不受賞，棄官歸田廬。已就市廛隱，但忘形勢趨。出郭視阡陌，翳翳多桑榆。逍遙度前溪，愛此濠梁魚。飛雲日夕還，青山當戶隅。左招滄江月，右集圖與書。賓至引觴豆，時複藝園蔬。意愜澹無慮，心逺聊自娯。寄言陶征君，吾願為爾徒。

從軍詩

朝濟彭蠡湖，暮上匡廬山。軍行飢且疲，露宿聊解鞍。方秋黍稷華，徂征西南端。奄忽歲雲晏，雨雪淒以漫。擊柝豈能寐，哀哀想苦寒。戰場久勞役，裘褐俱不完。鸛鳴在丘垤，思婦應長嘆。誰無內顧懐，受命誠獨難。三苗阻聲教，師出猶未還。願公折天威，戢舞羽與乾。上瞻泰階平，下睹斯民安。勞旋詠杕杜，貽爾室家歡。

待站台為黃文中賦

微雲澹清夕，置酒臨髙台。逍遙斂巾幘，既酌仍停杯。呼童滅華燭，以待明月來。始望東南端，複集西北階。須臾見光彩，流影漸裴回。徘徊欲起舞，傾我尊與罍。圓光皎中天，大地無纎埃。俯視曲水湄，謾觀波縈回。零露時已盈，桂樹先秋開。城上有警柝，廣庭多古槐。東家嫠婦泣，西家弦管催。時固有如此，我獨何悠哉。長歌逹明曙，樂此平生懐。

滕王閣

西南有髙閣，下瞰滄江清。飛闥百餘尺，複道周西楹。白日一何麗，照耀丹青明。借問誰所為，云是滕王嬰。壯哉大唐業，封子臨斯城。佩玉雜鳴鑾，物換星亦更。勝地罕常見，賢者埀令名。昔聞華子魚，杕策迎呉兵。英雄各適用，鼎足形遂成。相公布文徳，複此嘉會並。群才若雲集，頌以謳歌聲。陽春不為樂，萬物爭光榮。登髙矚曠世，臨流忘濯纓。再拜述短辭，柱石齊天傾。

贈希武郎中

回車發東越，馳彼西大藩。帶郡千萬里，江介慿中原。所在神武師，人馬如雲屯。周爰訪善道，利賞由至言。報以國士重，將宣明主恩。採葑思下體，況乃蘋與蘩。始會即長別，分逺情彌敦。亮君秉髙誼，予複何所論。

*巻二

○七言古詩

長相思

長相思，小山下。蘼蕪秋深沒行路，王孫年年歸不去。江南木落天色寒，鴻雁滄波連日暮。我思昔兮金佩環，美人座上花如顏。紫芝叢桂紛兩間，下有流水清潺湲。吹笙鼓瑟心長閒，別來歲久鬢髪斑。青雲猿鶴不可以，企及魂飛夢往愁鄉關。長相思，何時還。

烏夜啼

石頭城上烏遙夜，鳴相呼紫清道士。有兩樹烏啼不離，樹髙處千聲啞啞。複萬聲中堂酒闌，夢未成呼童把燭。起開戶照樹惟恐，鄰人驚庭前再拜。為爾說我家舊住，長淮北慈親已老。返哺違零落猶為，異鄉客嚴霜滿天。江月輝東方未白，群星稀明朝日出。當早飛，莫使涕淚沾裳衣。

送劉別駕之饒州

黑貂紫綺裘，寳劍千金價。冠蓋若雲從，相送西陵下。我持鞭，君立馬，彈銀箏，進瑤斚。漢家才子建安風，昔為外史今別駕。鄱陽湖水青如苔，東州之民淳無懐。匡廬屹立西江闊，蒼翠九迭屏風開。逍遙範公堂，秋陰落庭槐。嘉政繼前哲，南山歌有台。文章揮灑謝康樂，皎如遼天雪中鶴。何以折贈千里行，汀蘭有芳桂花作。青雲論交金石堅，執手欲別心茫然。平生意氣凌五岳，擊節起舞秋風前。

春日行

春風爾來何無情，忽然吹我華髪生。淮南三月花滿城，金尊海錯羅雕楹。美人對坐彈鳴箏，酒酣起奏升天行。當年歡樂不複得，白日為照心未平。心未平，發長嘯。我曹豈是閭閻兒，齊東魯連頗同調。

新豐市【宣城北六十里】

過新豐，待沽酒，雪華當空大如手。斷橋荒店無人煙，獨有寒梅伴疏栁。憶昔江東未構兵，我亦曾經此地行。東家槌牛出新醸，西家開宴還吹笙。春風步障千花錦，當壚美人勸客飲。形勢雖非漢祖為，徬佛咸陽舊陵寢。停驂慷慨懐馬周，我欲濯髪臨清流。鬥酒不可得，髙興良難酬。著鞭遙指敬亭路，孤雲日暮心悠悠。

送侯信之還宣城

寧為執戟兒，莫讀五車字。讀書未逹空白頭，執戟從軍有時貴。憶君家住南湖西，麻姑之山傍有溪。雪林學士官滿日，阿翁拄策同提攜。君從二十客淮北，我家伯仲俱相識。江湖水深舟楫多，當年歡會今難得。我因君想親，君向我言貧。相逢忽疑是夢寐，干戈滿眼論悲辛。風塵一別又五載，耆舊凋零幾人在。把酒共指青山亭，君猶有家我何待。惜無白玉鞭，安得黃金千。為君此別贈行李，盡買湖曲桑麻田。

夜坐吟

江風蕭蕭吹古樹，關月蒼茫海生霧。北斗漸落明河微，城頭烏啼天欲曙。客子不寐憂無衣，東征三年猶未歸。蟋蟀在戶歲將暮，洞庭霜白芙蓉稀。男兒生當百戰死，不執金吾即挾匕。閉門勿用長夜歌，騏驥終能致千里。

婺婦詞

東家婦，西家泣，東邊浮雲西邊日。年芳良在茲，朱顏如舜華。城頭月出夜將半，玉階金井啼寒鴉。憶昔未嫁初，嬌笑父母側。郎騎竹馬妾倚床，手折櫻桃共郎劇。同居鄉里兩無猜，長大亦得為家室。自從結髪能幾時，風塵四起遭離別。良人執戟好戎馬，出門屢致殷勤詞。一朝富貴從所欲，黃金滿籯珠滿斛。孤人之子寡人妻，積惡既盈禍亦速。美人如花歌未央，中庭日落悲且傷。報仇壯士在咫尺，十年兵散空徬徨。空徬徨，不能已，顧妾哀啼淚如洗。阿姫寵妓隨亂兵，泥污殘尸孰敢視。空遺賤妾與小姑，東家流落西家居。五更泣罷向姑學，願姑無如妾命薄。

七夕曲

天河盈盈一水隔，河東美人河西客。耕云織霧兩相望，一歲綢繆在今夕。雙龍引車鵲作橋，風回桂渚秋葉飄。拋梭投杼整環佩，金童玉女行相要。兩情好合美如舊，複恐天雞催曉漏。倚屏猶有斷腸言，東方未明少停候。欲渡不渡河之湄，君亦但恨生別離。明年七夕還當期，不見人間死別離。朱顏一去難再歸。

從軍婦

良家女，新梳北髻學邉語。狐皮裁帽紵絲衫，馬上徉羞見親故。黃巾盜賊亂中華，去年燒我父母家。天朝命將專征伐，強兵爭奪顏如花。顏如花，命如葉。此身一失無名節。憶昔姑家納採時，燈前豫綰同心結。嫁夫誓擬齊蛾眉，誰知萬里為軍妻。木綿帳低風日惡，五紋刺繡思深閨。思深閨，難再得，人生莫願多顏色。東鄰女伴醜且貧，鄉里不出成家室。

寄衣曲

華燈暗室秋夜長，呉刀剪彩為衣裳。欲縫不縫心惻惻，還向姑前較寛窄。燕山八月雪若寒，氈褐狐裘俱擘裂。明朝驛使催征車，白袍絮就愁寫書。舅姑已老妾無子，願君早曳王門裾。臨行封裹複致意，著時莫遣沙塵穢。

妾薄命

鳳求凰兮我所思，顧山雞兮何與棲。蘭為佩兮芙蓉姿，衷心懐兮誰可知。良人沒兮遭流離，流離極兮忘令儀。側室陰兮春草萋，云不歸兮魂欲迷。憶初逺兮父母，拜姑嫜兮容與。不諒兮今日，憤怨兮淒楚。覽塵鏡兮私自傷，嗟薄命兮將誰訴。

留別王指揮

銀鞍寳馬青連錢，風雨夜吼雙龍泉。我乃公子無忌客，因知平原君最賢。五千甲士猛如虎，地裂山摧振金鼓。島夷率服西南清，右軍門前奏歌舞。

貽李道士

茅山李道士，賣藥巢湖上。頭戴烏紗巾，手植青藜杖。雙鬟童子相隨行，向月壺中吹玉笙。紫芝採罷忽不見，又騎玄鶴登蓬瀛。

*巻三

○五言律詩

題裕約之圓通舊隱

匡廬最佳處，石耳兩峰齊。寺有圓通閣，亭餘蘇子題。萬壑飛霞滿，千松積翠迷。願結蓮花社，從師過虎溪。

為劉君道賦昱嶺關

東南多竒險，茲嶺冠群峰。棧道一千里，函關百二重。邊聲愁虎豹，海色落芙蓉。之子三年戍，勳名待錫彤。

賦得黃山寄鄭隱君恆

昔聞軒轅氏，學道在茲山。合沓群峰秀，飛鸞雲際還。丹泉溫可掬，翠壁濕難扳。羨爾逃名者，冥棲杳靄間。

和蔡都事見寄

泛泛仙槎逺，雲津月未沉。水光明使節，星採動詞林。夙駕江亭迥，前瞻浦樹深。瑤華如可拾，願得繼髙吟。

贈醫者黃秋圃

蜀都有良士，家世住東川。鞭叱羊為石，丹成犬化仙。醴泉浮橘井，膏雨下芝田。江漢倦行役，相逢夢十年。

途中除夕

客路誰相識，燈寒暮景收。一年今夜盡，千里異鄉愁。骨肉知何在，漁樵欲共游。歲華明日度，飄泊逐孤舟。

日暮

日暮親朋逺，音書寄不將。年光隨水逝，秋色逐城荒。短褐風塵滿，扁舟道路長。倚樓兼覽鏡，無興慰淒涼。

寄劉彥肅

露白蒹葭蒼，伊人曠何處。瞻彼雙飛鳬，誰能忘眷顧。月出廣陵堤，風生京口樹。未卒同袍歡，徒悲歲將暮。

金陵道中

野迥望雲孤，風塵暗海隅。鄉心懸落日，旅食倦長途。夢斷巢湖上，行臨建業都。春歸未可卜，獨立向蘼蕪。

次劉仲孚

地逺孤雲白，秋深一雁過。淚因明月下，心在故鄉多。列郡方傳檄，連營未息戈。羈危萬里思，江上逐馳波。

游景徳寺貽黃文中

此地登臨慣，傷心萬里思。江雲愁北望，越樹指南陲。古寺開元跡，長廊景徳碑。每因黃叔度，日暮醉歸遲。

枕上

酒醒鄉夢斷，枕上憶慈親。異地難為客，長天愁殺人。寸心千里隔，孤劍一身貧。江闊無舟楫，歸歟欲問津。

哭當途王宰及其子亨

我憶當途令，官閒不早歸。王戎號共死，阿對走相違。兵火有時息，仙鳬何處飛。愁雲兼楚樹，江上晚依依。

偕江邦善飲因贈

南國江淹賦，長沙賈誼書。孝亷慚漢末，進士憶唐初。旅鬂愁中短，人情亂後疏。因君情思好，時得慰離居。

哭江學正玞

不見江淹久，猿啼近野墳。鄭虔曾陷賊，王粲未從軍。賦好人爭慕，官卑世罕聞。招魂予有些，地下已修文。

髙興

湖海生平氣，飄飄薄五陵。年華雙短鬢，夜思一孤燈。多病慚莊舄，相知憶李膺。星槎如可待，髙興有時乗。

送孫良玉還同安

送君江上去，山路雨初晴。落日平淮樹，春潮帶皖城。酒因今日醉，人是故鄉情。莫說王孫怨，芳洲緑草生。

送王素行

昔日從游處，舒州阿那邊。寧親依故國，闢地到何年。月出潮平渚，江深樹接天。同門知已在，應問孝亷船。

春日游敬亭山

冠蓋聯鑣出，晴郊北路分。我尋何水部，誰似鮑叅軍。芳樹聞啼鳥，飛泉隔亂雲。題詩兼勸酒，聊樂在殷勤。

游升真道院

兵火經餘歲，琳宮結構新。山重溪接屋，松古鶴為鄰。試藥封丹鼎，飛書報玉宸。浮雲身外事，惟有學升真。

客枕

客枕睡不著，天髙秋氣清。寒燈照四壁，孤淚滴三更。霜落芙蓉悴，江空鴻雁鳴。無衣複無褐，忽忽歲徂征。

首夏東城姑孰

宿雨忽開霽，山光澹碧滋。歸雲度大澤，流水積華池。氣屬清和景，歌翻白苧詞。桓溫今已矣，人事複何為。

寄鎦知事

雲澹倩山夕，燈湖更在東。何人共來往，獨憶紫芝翁。餘霞散江渚，帆落上潮風。沿流弄明月，安得與君同。

歲暮

寒月出在戶，江城雁獨飛。愁人不能寐，鄉淚忽沾衣。丘壟十年別，星霜兩鬂稀。為言叢桂老，歲莫澹忘歸。

出郭

出郭策駑馬，青山十里亭。茝蘭和露採，禽鳥隔花聽。左揖仙人墓，前瞻使客星。翻思昔年路，茅屋酒初醒。

暇日訪楊廷舉

故人楊伯起，作尹似陶潛。白紵山前宅，荊華半覆簷。溪魚鮮可食，崖蜜熟應甜。把酒謝知已，平生清且亷。

贈內兄張行中

鄉里通家好，閨門令妹賢。如何十年內，漂泊一身全。落葉空江雨，征鴻絕塞天。白頭傷骨月，相對各澘然。

城東訪胡伯昭

郡郭東十里，蒲塘秋水清。閒僧偶相見，好友舊同盟。曲道通官墓，蒼山夾石城。草堂公子隱，何用世知名。

題無相庵

尚書塘上寺，寳樹雨花多。說法龍曾聽，譚經鹿更過。燈影懸晴塔，香煙散曉坡。空門真樂國，浮世欲如何。

寄田有常

平生經濟策，國士更無雙。遙知敬亭下，清興滿軒窓。孤雲坐來晚，落日帶澄江。車馬三千客，相隨擁蓋幢。

琴溪

吾慕琹髙子，於焉隱遁棲。松雲生峭壁，山雪漲回溪。古跡行人識，新春好鳥啼。學仙誠有道，安得謝輪蹄。

三溪

飲馬三溪上，長亭驛使催。千山猶積雪，一路盡寒梅。樵觸岩雲動，猿依嶺樹哀。初疑畫圖裏，又恐是天台。

五嶺

侵晨登五嶺，石磴畏躋扳。急雪沾衣白，因風點鬢斑。雲連秦劍閣，天塞漢蕭關。想見當時路，班超奉使還。

寄孫伯庸

呉樹緑如蓋，越山天下竒。遙知戎事暇，摠是雅歌時。國士曾持節，將軍已建旗。宛西有名驥，安得為君馳。

與魯志敏同舟

清夜泛蘭舟，因君慰別愁。露光浮草白，月影散林幽。羽檄傳新捷，圖書憶舊游。方知魯子敬，雅量邈難儔。

蘄州營作

樹暗啼鶯困，春餘一日殘。愁隨花片減，夢逐雨聲寒。毀譽惟耽酒，辛勤亦枕鞍。令人慚陸抗，四十未封官。

月夜次人韻

髙人寂無寐，乗月坐南樓。露浥纎絺潤，涼生紈扇秋。玉簫吹半夜，蘭枻鼔中流。清興忽不淺，因之宋玉愁。

秋樹次韻

嘉樹如車蓋，虛亭帶夕陰。蕭蕭露葉下，靄靄浦雲深。好鳥頻翻翮，幽人亦散襟。祗愁霜霰集，揺落歲華心。

歸耕叟次人韻

素慕商山隱，投簪歸就耕。比鄰閒偶語，木石澹怡情。簷下片雲宿，林間一犢鳴。歲時具尊酒，聊樂在平生。

郡齋秋日次韻

幕府簡書靜，一官清自閒。秋聲在東壁，爽氣滿西山。叢菊可延壽，芳尊聊解顏。當軒兩嘉樹，好鳥暮知還。

九日將至次韻

秋節重陽近，呉歌子夜哀。棲遲為客久，懐抱向君開。言採籬東菊，聊登江上台。白門多美酒，誰寄一尊來。

出昌山峽遇雨

山雨凍欲雪，誰憐被褐徒。手持和氏璧，袖有太公符。勳業歸明主，衰遲笑腐儒。年年此時候，行役在長途。

與黃本和同舟

宜春台下瀨，輕棹疾如帆。人物同黃憲，風流似阮咸。寒花猶覆石，飛翠忽沾衫。出峽頻回首，蒼茫日半銜。

人日

新年人日至，殊覺客愁多。故國音書杳，南天物氣和。城春偏雨雪，江暝足風波。無限扁舟意，吾將詠棹歌。

長安道

秦川八百里，直與隴西連。四逹平如掌，五陵多少年。御栁春深緑，宮花日暮鮮。阿環新拜寵，走馬渭橋邊。

出暖水向新營

山陽暖水地，舊是北軍屯。一澗雲連棧，千峰雪照門。奉書觀壁壘，馳驛到邊藩。為卜歸人信，今朝喜鵲喧。

又

山水平生樂，因之欲賦詩。渡溪雲影白，入竹鳥聲遲。曉碓粳舂玉，春耕火助災。樹深人偶語，徬佛鹿門期。

留水西寺貽季潭上人

好山吾所慕，今日水西游。花雨千峰暝，松風六月秋。龍為人聽法，僧共鹿尋幽。如此林泉樂，榮名安足求。

又

上方禪寂地，瀟灑佀天宮。誰刻蓮花漏，因知晉逺公。雲衣留臥內，松拂挂溪東。已悟浮生理，吾將杖錫同。

又

潭影澹禪心，髙窓雲更深。偶陪林下賞，兼聽丘中琹。清梵聞陰壑，香廚下午禽。客懐倦炎暑，賴此洩煩襟。

荅人見贈

風骨神仙異，文章獨羨超。早時登畫省，逺鎮駐金鑣。詩詠東山美，尊開北海遙。功名身外事，賢逹素無驕。

又

戎馬何年息，關山故國遙。霸齊思管仲，伐楚問周昭。往事江流盡，新愁木葉飄。髙樓頻徙倚，秋興坐來超。

送劉桂芳二首

城都有髙士，賣卜似神仙。默默不多語，朝朝得百錢。乗風隨列子，問石待張騫。我願悟茲道，因之太極先。

又

相逢惟問卜，時運果何如。軍正還為掾，金吾不讀書。十年羇旅困，四海故人疏。爭似長江上，持竿坐釣魚。

登樓次李員外韻

天髙秋景澹，山水更清竒。落雁雲邊盡，征帆日下遲。郎官披繡闥，仙樂動朱絲。忽見芙蓉發，將貽逺道思。

又

慿城結綺樓，徬佛儀鸞翥。浦雲朝薄簷，江月夜當戶。欲挾飛仙游，恐驚黃鶴去。佳人天一隅，翹首徒延佇。

寄陳檢校

遙想紫薇省，郎官直禁樓。瓊花天上去，清夜憶揚州。二十四橋月，玉簫吹兩頭。秋風挂帆席，幾度大梁游。

賦得雲夢澤黃鶴樓送李聖瑞之湖廣

常聞雲夢澤，空闊自天開。郢樹連荊渚，枝江繞楚台。日落邊烽靜，春融雪水來。知君有深量，相對亦雄哉。

又

飛棟何年構，巋嵬跨楚天。江山殊壯觀，雲鶴共連翩。直上看南斗，平東俯漢川。固應多暇日，登眺即神仙。

*巻四

○七言律詩

秋興

月下清砧響夜闌，征人不寐憶長安。霧迷南國游魂泣，草沒中原戰骨寒。直望明河臨象闕，誰沾零露捧金盤。十年關塞無家別，仗策猶悲行路難。

龍門疏鑿禹時功，江漢滔滔亦匯東。萬古山河今異域，百年禮樂舊同風。忽思鱸鱠慚張翰，將學丹砂就葛洪。秪恨兵戈猶在目，秋來衰鬂對飛蓬。

霧氣淒涼草木衰，倚樓看鏡不勝悲。秦王警蹕瞻天逺，漢武旌旗出塞遲。江國再逢南雁信，鄉關徒倚北風思。那知人事同揺落，醉裏狂歌九辯詞。

荅人見寄

五色新衣照日鮮，平生湖海氣飄然。茅容孝養如今日，蘇武生還憶去年。秋水芙蓉花共潔，歲寒松柏操彌堅。巴人擬和陽春曲，昨夜援琹理七弦。

獨立漢廷如汲黯，欲羇南越等終軍。威容面折千金諾，議論風生萬馬群。濃花池館開春酌，落日江亭惜路分。想到清秋無限興，坐題桐葉寄殷勤。

自傷孤雁影翩翩，避弋南來折複旋。塞上牧羊幾陷賊，中山尋鶴托游仙。黃冠偶倩傍人正，寳劍誰為烈士捐。華髪秋來埀兩鬂，江湖憔悴任吾年。

過廬山

扁舟一日過彭蠡，坐看匡廬五老峰。瀑布似從銀漢落，香爐半是紫雲封。東南父老應占氣，江漢渠魁已遁蹤。自古山河歸有徳，遙瞻華蓋護蒼龍。

夢游京兆

髙樓鼓角五更悲，河隴秦川入夢思。萬國曾頒周玉帛，六王終屬漢旌旗。遙瞻華嶽臨天府，直顧中原跨地維。百二重關在經畧，不知國士正當誰。

早秋旅夕

初月涼風夜向闌，倚樓愁到笛聲殘。天髙閶闔銀河白，露滴梧桐金井寒。多病馬卿猶是客，幾時張翰也辭官。年年怕近清秋日，憶殺湖邊舊釣竿。

涇縣

涇川不減若耶溪，況有招提在水西。四面雲山當縣合，五更星斗落簷低。挐舟來訪桓羿廟，立馬空慚李白題。但願功成身退早，桃花潭上結幽棲。

當途客舍

姑孰溪邊獨倚樓，江城二月佀深秋。孤雲無處求親舍，先隴何人祀首丘。花落始知寒食過，雁歸渾是夕（原本闕）

與從兄十郎夜話（詩闕）

謝程道惠帽（詩闕）

髙樓（詩闕）

雨夜（詩闕）

桃花

（詩闕六句）故園卻信天台隔，回首東風路渺茫。

臘日

臘日三年為異客，今年霜雪未全饒。風塵暗滿淮南路，霧雨寒生江上潮。鄉夢有時逢骨肉，此身何處托漁樵。共來呉楚交兵地，烽火依稀似六朝。

過彭澤舊縣

黃梅細雨濕征衣，四月江天暑尚微。彭澤至今遺縣在，陶潛從此棄官歸。當時天下方憂亂，後日中原自解圍。叩馬誰能重進諫，北風無限故山薇。

寄劉仲修知府

一錢太守紫髯白，清曉褰帷對九華。已召諸生修禮樂，重尋父老問桑麻。公庭吏散棠陰直，寢閣詩成日影斜。為我髙懸徐穉榻，從軍閒暇定移家。

荅人見寄滕王閣鐵柱觀

憶昔滕王臨勝地，頻登飛閣俯崗巒。軒車如雨當時集，歌管停雲暇日歡。帝錫符章金粲粲，神遺劍佩玉珊珊。使君感興成今古，白雪詞髙欲和難。

列宿參差樓上頭，千年劍氣為誰收。雲低南浦神仙去，日近長安帝子留。歌舞已銷亡國樂，英雄終作濟川舟。水邊闌檻今陳跡，秪使騷人念昔游。

許令仙符勝武韜，指揮川岳駐神鰲。三江地軸西南鎮，一柱坤維上下牢。雞犬當年同變化，蛟螭何處得潛逃。丹砂願就洪崖學，浮世誰甘塵土勞。

山中喜晴

山中十日苦風雪，霧雨作寒才放晴。千澗水從松杪落，半空雲逐馬頭行。居人向暖分茶樹，啼鳥知春喚客名。不惜看花兼問酒，東風歸路布袍輕。

寄黃文敬

一載不逢黃叔度，每勞書信寄殷勤。秋風有思題紅葉，海鶴何時渡白雲。列國諸侯爭尚禮，前朝名士素能文。邇來城市無蹤跡，髙臥橫山學隱君。

送李克允還黃山別業

薊門公子息齋孫，疇昔相知禮數敦。墨竹清風天下慕，玉堂遺史後人論。衣冠到此如君少，禾黍依然別業存。三十六峰蒼翠好，桃花潭水接東原。

次範子權九日

每為思親賦白華，江頭修祀薦蘋花。百年幾度逢重九，四海何時定一家。遺俗舊沾麟趾化，故宮誰起黍離嗟。知君醉把東籬菊，更上髙亭待日斜。

次並頭蓮韻

華蓋髙張翡翠圓，渚宮深鎖對嬋娟。雙瞻太華峰頭月，並是耶溪水上仙。羅襪凝塵鴛頸合，湘裙濺淚鳳釵聯。只愁風雨遺清恨，玉井溫泉共惘然。

次夏博士見寄

瀛洲學士賜衣新，累牘連章獻納頻。關內列侯丞相重，江南佳氣帝王真。掖垣退食全無事，帷幄談兵似有神。卻笑腐儒塵滿鬂，一生辛苦不憂貧。

次人韻

文星雙璧一時除，駟馬聯鑣進諫初。天下爭衡連上策，省中論治共封書。日求岩穴遺賢少，雲集衣冠尚席虛。更有司徒掌邦教，漢家全盛複何如。

望黃山

昔曾避地黃山曲，今在丹崖正面看。曉翠障空迷去馬，晴霞迎日見飛鸞。九華髙並芙蓉秀，五老遙連瀑布寒。中有羽人期汗漫，拂衣松石待休官。

對硯感懐因悼叶宗海

南州葉匯舊情親，石硯相貽色尚新。長憶論詩兼嗜酒，不堪睹物忽思人。樹深黃鳥哀秦士，浦暗青蘺泣楚臣。妻子寃魂應共語，定將憂憤訴江神。

重吟

重吟梁甫自悲嗟，為惜流年鬂有華。馬上折殘官路栁，雨中過盡野牆花。秦原萬里經圖逺，楚澤三湘眺望賒。人物尚思羊叔子，峴山歸騎詠清笳。

秋夜偶賦

漢髙曾唱大風歌，壯士無衣奈歲何。永夜蛩聲偏近枕，深林木葉未辭柯。鶺鴒毛羽嗟零落，騏驥精神困轗軻。尚慕信陵公子客，幾時報徳在山河。

詠霍先生梅杖

帶雪橫枝伐作笻，老年筋力賴從容。扶經谷口閒尋鶴，拄過深潭恐化龍。直節舊盟君子竹，孤標曾伴大夫松。時時策向洪崖頂，應憶臨流賦闢雍。

過富川贈權伯文

章江寒夜泛舟初，岸曲沙平月色虛。兵氣未銷呉楚分，劍光猶射鬥牛墟。明公偶國專封拜，使者交鄰奉簡書。為喜豐城知已在，別來懐抱定何如。

樂平山中題操氏壁

舊宅荒涼木葉疏，元戎此日暫停車。連營烽火傳呼急，夾道旌旗戰伐初。天下十年非樂土，江南萬姓望安居。楚狂闢地休相訝，早晚河清洛出書。

金陵簡劉仲修昆玉

姑孰城中君送我，端陽重上宛溪船。多情雲樹愁如海，回首風塵暗來年。東海未成髙士蹈，南冠應賴故人憐。重來不見劉公幹，別卜交期在九泉。

出五城

五嶺東頭更五城，一川如出武陵行。人家煙火連機杼，蠶媍桑麻執篚籯。春日向暄田鼔急，曉溪初漲石梁平。十年歌舞揚州夢，爭似依山閱耦耕。

別劉友人

西垣日近諫書稀，共說仙槎出紫薇。陸賈能令南越服，隋何定使九江歸。千花夾道瞻星使，萬騎聯鑣侍錦衣。早晚白門春酒暖，皇華錫宴敞彤扉。

得鄧原書兼寄李可宗

鄧禹有書才寄到，李膺埀白往京城。自從宛水橋南別，誰共開元寺裏行。海渚曉潮催桂楫，燕山秋露濕金莖。故人同沐恩波去，我獨天涯愧此情。

酬謝帥贈靴

東郭家貧才露趾，將軍獨贈錦靴新。全勝公子真珠履，最稱吾儒小角巾。步月暫沾銀漢露，踏花終涴玉京塵。幾時醉向金鑾脫，只恐髙家力士嗔。

中酒

春來中酒朝朝病，擁被髙眠懶出門。草緑漸迷湖上路，花開未到郭西村。湘娥有瑟催歸雁，楚客無書托故園。惆悵東風醒亦醉，夢中常是賦招魂。

游三門山

黃茅蓋屋石為門，路轉溪回更有村。果樹連園收芋慄，豆花滿地散雞豚。雲深易就漁樵隱，山逺全忘市井喧。何獨武陵堪避世，此中佳處亦難言。

蒼山夾水洞陰陰，溪上人家竹十尋。田土未饒盤谷好，雲霞全佀鹿門深。半簷松月斜連榻，萬壑風泉響出林。我亦乗舟追李白，故人幽賞在鳴琹。

送呉師程山長還宣城

君歸鄉國我淹留，寳劍長歌不盡愁。此日髙城尋第宅，故家喬木在林丘。將軍豈識千金子，丞相曾封萬戶侯。別後相思重回首，白雲飛散敬亭秋。

宿雨

宿雨瀟瀟悴客心，髙窓連日滯秋陰。一枝未遂鷦鷯托，四壁應愁蟋蟀吟。家在淮南青桂老，門臨湖水白蘋深。鯉魚風熟香粳早，釣艇誰撐近竹林。

寄夏咨議允中

鳳凰台前江水寒，明月出在青雲端。詞臣草檄醉騎馬，商女彈箏驚舞鸞。地勢呉頭兼楚尾，山形虎踞共龍蟠。斗南人物君為最，爭說髙名佀謝安。

次孔都事見寄

宣聖諸孫君最逸，寥寥鳴鳳起予思。玉鞭聯轡晨趨省，銀燭分題夜賦詩。王氣又從鍾阜出，文星長繞石城垂。遙知退食從容處，紅藥翻階露滿枝。

寄貢友善

城上烏啼夢已殘，桂花零落露漙漙。玉繩低暎千門曉，銀漢斜連一水寒。我為久貧常露趾，君雖有喜莫彈冠。遙知秋色黃山裏，朝看丹霞夕採蘭。

寄江朝宗照磨

丞相府中曾試掾，郎官年少獨憐君。彤庭退食聯鑣出，金鎖開門待漏聞。經學舊精商魯頌，檄書全擬漢唐文。閒陪阿閣東頭宴，五色儀鸞繞慶雲。

題萬戶手巻

江東子弟義為兵，萬戶新承紫綬榮。呉楚故都形勝在，春秋國士武文並。五花習射宛西馬，細栁連屯霸上營。閩海百蠻猶未服，幾時整旅又從征。

贈王都回省事

城南四牡緫騑騑，江上旌旗帶夕暉。共喜竇融千里至，更同陸賈一時歸。圖書在洛還王土，龍虎為邦護省闈。宰相勞賢應自出，鹿鳴花底醉金衣。

寄於清叔

金陵隱者天下士，六十為文健且竒。諸父不諳麋鹿俗，令郎俱有鳳凰儀。長幹橋上閒沽酒，玄武湖陰醉賦詩。書史滿床琹在匣，秋來相對鬢如絲。

次丘太守韻

翳翳桑榆晚正宜，夕陽山色望中竒。鷗盟逺渚誰爭席，鶴放長松自擇枝。疏廣賜金忘得少，陶潛束帶怨歸遲。黃花時節牽兒女，爛醉籬根且賦詩。

荅王克譲

南朝冠蓋富才華，謝朓新詩五色霞。江水東來歸渤海，河源西上接流沙。如今駿馬誰收骨，自古牽牛不服車。每憶故人王逸少，滄洲拾翠折疏麻。

重憶西岩訪舊

鶗鴂聲中宿雨晴，白雲閒傍馬頭生。東鄰茅屋新煙起，南澗石橋春水平。野鳥見多還問姓，山花開盡不知名。故人宅近青松下，未到柴門已出迎。

亡家

夜看群星指太微，東南豪氣眼中稀。每言富貴心如鐵，才說英雄淚滿衣。杖策鄧生猶未遇，亡家韓信定誰依。凌風欲便乗槎去，天上秋虹跨海飛。

夢歸

昨夜三更歸夢惡，滿湖風浪棹孤舟。山妻化石不知處，慈母倚門猶帶愁。伯仲凋零傷骨月，田園蕪沒在松楸。城頭有樹烏啼醒，斜月照人清淚流。

送文景宗

海內干戈未解紛，明朝歧路又離群。他鄉歲暮萍逢水，此去江東樹隔雲。白面書生多國士，黑頭宰相是將軍。寳刀聊用酬知已，同郡名家賴有君。

歲暮

兵戈猶未決雌雄，憶昔庭闈似夢中。兄弟稱觴家慶具，比鄰伏臘歲時同。十年主祀誰供藻，萬里從征尚轉蓬。況複天涯愁雨雪，哀哀皷角戍樓東。

荅王克譲

萬國煙塵海沸波，夕陽誰複倒回戈。華戎雜處衣冠少，呉楚封疆壁壘多。說客成名惟季子，功臣改轍在隋何。故山猿鶴應相訴，桂樹叢生帶薜蘿。

重過廬山

廬山髙與南斗齊，北視泰華千峰低。中天瀑布飛素練，半壁晴霞照紫泥。五月雪花飄絕壑，萬松雲氣帶回溪。神仙有棗如瓜大，欲舍歸舟便買梯。

過南康

舟行十日至湖上，遙見香爐若畫圖。仙跡每從佳處得，客愁頓向此中無。市沽不醉重烹鯉，野飯停飡旋刈蔞。欲吊陶潛過慄里，亂山松菊正荒蕪。

*巻五

○排律並諸雜詠【書附】

上人一首

江上華星照錦袍，前驅甲胄左旌旄。耿純附鳳先扶漢，莊子觀魚昔在濠。每為才求千里駿，直將心服五陵豪。山河王氣重經驗，茅土功臣定見褒。食客簮承新玳瑁，上公酒賜內蒲萄。地開梁汴雲初集，天作周邦日漸髙。共說英雄如管樂，已知伯仲是蕭曹。省垣薄暮移紅藥，門徑餘陰長碧桃。四牡勞賢紛雜還，仙舟容我待游遨。楚平越定看歸馬，弓矢明年詠載櫜。

送人修城還

藝祖汾陽濟世才，興唐社稷位三台。兩京宮闕同時複，萬乗鸞輿逺道回。中令簮纓今不沗，左司衡鑒又重開。朝廷用將皆熊虎，宰相求賢闢草萊。江口峨眉山偃蹇，城頭雉堞石崔嵬。經營豈譲周東洛，楨幹誰知楚上材。鐵甕時平民按堵，湯池秋漲浪成堆。曲連白紵桓溫井，髙接凌歊宋武台。日映旌旗明似練，月低皷角響如雷。郎官拱待回車久，玉樹垣陰勞俫杯。

題涇縣知縣榮卿壁

李侯惠澤比涇清，徬佛弦歌在武城。百里省風民寡訟，三年持法政皆平。雨餘禾黍連阡緑，月下機絲比屋聲。秦制山河邦屬縣，周官禮樂職分卿。鸞棲荊棘難終止，驥足雲霄自此升。不使隱居遺碩徳，已增恆產富編氓。河陽閒地栽花滿，彭澤公田種秫成。六事考功誰最善，召南風教有嘉名。

寄人賦

五峰使節出雲霄，細栁春深緑萬條。多士雅歌思在泮，諸侯嘉會慶登朝。彤弓已錫櫜鞬寵，玉燭應勞鼎鼐調。共睹景星連北洛，獨看銅柱鎮南標。華陰游騎旌旗簇，川上光風鼓吹饒。晉將素稱羊叔子，漢兵爭附霍嫖姚。神仙標格如瓊樹，宰輔功名到珥貂。髙誼相同呉季札，海夷氛祲近來消。

壽詩

惟天生俊傑，濟世屬英豪。間氣鍾華嶽，元勳壓巨鰲。東山文物舊，南極壽星髙。公族嗟麟趾，儒林起鳳毛。郎官前甲胄，使節左旌旄。細栁回兵仗，香蕓闢武韜。珥貂先見擢，汗馬豈辭勞。談笑三軍卻，喑嗚萬騎逃。運籌期管樂，立業比蕭曹。畫戟行當道，彤弓憶載櫜。獨專方叔任，重佩呂處刀。此日祥初應，當年慶可褒。玉階浮寳樹，金母進蟠桃。瑞靄迎雙鶴，清聲被九皋。嘉賓來騕褭，童子獻蒲萄。錦瑟尊前鼓，瑤琹席上操。銀絲鮮鱠鯉，翠斧曉烹羔。醉倚青油幕，晴熏白錦袍。升堂聞拜頌，入府詠游遨。永祝三千歲，錢塘望海濤。

寄張明徳

我憶張公子，新詩句句工。盛唐兼漢選，大雅振王風。光瑩瓊瑤並，文章錦繡同。朝陽鳴彩鳳，白雪被焦桐。擲地聲如石，凌雲氣若虹。少陵思杜曲，小謝賦江東。況與諸家異，當為一代雄。相知慚謬拙，莫惜啟愚蒙。失意驚蕉鹿，因書托塞鴻。右軍如見說，飄泊似飛蓬。

宿五城

旅憩五城館，風泉日夕喧。愛山如錦里，對景想桃源。雞犬紛相雜，漁樵數共言。偶看溪上碓，因叩酒家門。草色知春意，梅花憶故園。鳥鳴深樹裏，藥斸亂雲根。佩劍思公子，求仙訪白猿。松窓聊偃息，蘿徑待扳援。明發逾前嶺，星言至逺藩。馳驅當效竭，時務敢辭繁。恐辱將軍命，虛沾奉使恩。願求天下士，慷慨接竒論。

寄劉彥基同知五絕

洪州別駕久相違，驥足遲遲三月歸。應被長幹兒女笑，春風不試繡羅衣。

御史台前錦繡坊，千官同日宴劉郎。如今換卻青驄馬，潦倒風塵兩鬂霜。

南浦登樓一曲歌，江花潭影照青蛾。謝安不與人同樂，天下蒼生奈若何。

先生於我義如山，杯酒相逢適意間。日晚江城多難後，一官卻羨治中閒。

九月征人未授衣，年年書到故園稀。無情恨殺湘東雁，不帶平安一字飛。

重憶寄從兄叔章

湖亭面面對青山，菱角新池月様彎。惟有東家兄弟好，幾時學得白眉閒。

翡翠屏風護掌珠，日髙貪睡在流蘇。鯉魚尾熟郎才起，婢子開門送玉壺。

白扇

越羅如雪紫竹枝，江南白波生藕絲。乗鸞兒女上天去，明月動引清風隨。

開歲臥病

多病文園渴未消，自從人日遇花朝。不知楊栁將春色，緑到淮南第幾橋。

一朝臥病藥相扶，才倚晴窓閱地圖。莫說江南風景好，王孫頭白怨蘼蕪。

寄陳教授敏

敬亭山下故人家，榖雨晴時正摘茶。我似盧仝酷相好，春深休寄杜鵑花。

松樹連簷翠色多，南湖春水澹生波。習家舊宅雲林在，明月滿船聽棹歌。

寄方氏甥策

紫紵春衫白接䍦，明年才是冠巾時。風流不減陽元相，五色華箋解賦詩。

淮南三月杏花稀，諸子紛紛賦浴沂。中有方生年最少，也隨冠者試春衣。

寄從弟貞

水殿春深寳帳開，雲中簫鼓下瑤台。女巫定索迎神曲，玉字泥緘著意裁。

龍作人來聽讀書，絳紗新剪夜窓虛。山東舊族吾家譜，白額名駒定是渠。

贈白紵山庵道人楊玄中

四望亭前姑孰溪，道人種玉住山西。古松數株秋滿屋，青鳥月明時一啼。

青山如龍雲氣深，玉階涼露滴秋林。司馬將軍白紵曲，五枝花裏付鳴琴。

書所見

一樹古梅花似雪，半臨驛路半臨溪。美人玉笛吹何處，零落空山鳥自啼。

黃犢飲溪芳草滿，青裙挑菜碧芹肥。故山好處多如此，湖上春風我憶歸。

徳興山中

石橋斜日萬山陰，雲滿寒溪雪滿林。獨有梅花看不厭，江南春色故園心。

路入深山忽有村，隔溪煙火似桃源。漁舟不喚行人渡，洞裏春寒靜掩門。

樹頭飛翠濕空蒙，茅屋雞鳴雪澗東。好借呉興唐棣筆，畫圖傳我是仙翁。

我愛劉郎俊有才，鏡湖流水接天台。明年二月桃花發，儀鳳和鸞出洞來。

江水春深好弋鳬，明星埀近屋東隅。國風原自雞鳴始，雜佩郎今愛惜無。

文詞秀發建安風，三十紅顏衛玠同。卻憶周南求淑女，幾時寤寐在絲桐。

紙扇

魯女在時曾剪縞，齊姬去後更無紈。當年標格難同致，斜月涼風思萬端。

富池江口夜泊

華髪青燈共一船，聞雞獨起看龍泉。風雲未遂平生志，慚愧周瑜長十年。

草昧英雄望列侯，夢中三十六春秋。功名總被儒冠誤，兩岸啼猿一夜愁。

瞿塘西上接成都，天下竒才八陣圖。梁父不因徐庶解，終身隴畝一凡愚。

南康除夜

去年馬上折梅花，今夕匡廬度歲華。風雪苦寒如北土，每因時節恨無家。

十年客淚不曾幹，丘壟成行骨肉殘。為報淮南兄與弟，紫髯憔悴未為官。

銅陵寄劉知府

雙尊特為故人將，江路風濤忽渺茫。坐對銅官不同飲，馬蹄明日又涇陽。

江上九華翠欲流，池陽太守舊交游。月明良夜負清賞，正似山陰雪後舟。

途中寄錢隱君穉

青陽門下舊諸生，長憶春風服既成。我尚為童君已冠，如今白髪見交情。

故國同門賦浴沂，十年飄泊偶相依。伯勞燕子何無分，又複東西各自飛。

早發分宜縣

萬山髙下宜春路，舊縣人煙亂後稀。荊棘十年生滿道，不堪零露濕征衣。

夜半荒雞鳴逺村，板橋斜出縣西門。征人衣上霜如雪，猶未曾承國士恩。

六言

桃葉渡邊芳草，石頭城下寒潮。六代繁華已矣，月明何處吹簫。

古，鏡

。芙蓉出淥水，翡翠生丹砂。上有六朝篆，斑斑蝕土花。驚鸞一朝去，髙飛凌紫霞。

送李望瑞

星言夙晨駕，千里睦州城。去去山如髪，東南第幾程。閒觀垂釣者，乃見古人情。棄世猶敝屣，浮名安足榮。桐廬一江水，可以濯吾纓。

雞鳴風雨夕，既見子如何。不樂複誰待，相看華髪多。秋江有清興，明發聽謳歌。市就君平卜，岷峨有使過。言歸當十月，華省集鳴珂。

歲暮

雞鳴刁斗歇，展轉尚無眠。華髪何為者，離鄉今十年。

又

歲暮思故園，翛翛早梅發。物是人已非，天涯但明月。

荅霍先生書

某頓首再拜，奉覆西霞先生：尊丈前奉命往袁倉，卒不獲詣辭，歸塗蹭蹬又缺助襄，中心為欠。令郎至辱手書，令人大慚。前後凡三承惠教，足紉髙誼，所示哀詩，尤見孝情純至，人子大事孰此為甚。況當亂世，克忠盡孝，逍遙物外，尤人所難。惟先生能備之矣。比聞小有不豫，意或憂戚所致，尚冀節哀。三年通喪，聖經明訓，過厚雖善，遺體尤重。霜柑少許，聊將逺意。冬寒未中，萬乞自愛。不備。

與錢文璧書

某頓首再拜奉啟：文璧徵君親契，別來倐焉二載，區區賤跡，東逐西馳，不異萍梗。心勞日拙，為之奈何。思惟往昔，與足下程西岩同舍。曉牕夜燭，或置琹尊，或敲茶臼，講道論心語無間。然自兵再變，程君去淛上物故，僕亦流落逺途，獨公在敬亭山水間，室家相慶，父子熈熈，何樂如之。人生聚散真猶一夢，每中夕興懐，未常不泫然流涕。近景宗至辱，寄聲感愧。感愧如曾士美、程兄季明教授，乞道雅素之誼。不具。

與王克譲張明徳書

某謹載拜奉啟：克譲明徳二執事，別後凡兩更歲。律每東望敬亭雲氣，輒心與神馳，數承誨章，備詢動履，均吉為慰。僕以萍蹤飄逐，兼墮懶習，不即裁荅，諒為知已必不以此為嫌也。今歲六月，自銅陵遵陸取道涇縣，遂留水西，苦於暑雨彌旬，不獲趨造左右，握手髙齋，終日歡迨。今悵恨，比至洪州已秋仲矣，始聞明徳入羅寨，方以為憂景宗來。知吉人天相，已遂脫歸，聖人所謂言忠信、行篤敬，此福善之驗也。冬前有普宜使者還自皖城，知執事在彼，亦回尤所謂見幾明決、審於去就者也。僕之近況，惟有抱膝長吟而已，景宗備能道之，呵呵不悉。

