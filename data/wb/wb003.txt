題裕約之圓通舊隱

匡廬最佳處，石耳兩峰齊。寺有圓通閣，亭餘蘇子題。萬壑飛霞滿，千松積翠迷。願結蓮花社，從師過虎溪。

為劉君道賦昱嶺關

東南多竒險，茲嶺冠群峰。棧道一千里，函關百二重。邊聲愁虎豹，海色落芙蓉。之子三年戍，勳名待錫彤。

賦得黃山寄鄭隱君恆

昔聞軒轅氏，學道在茲山。合沓群峰秀，飛鸞雲際還。丹泉溫可掬，翠壁濕難扳。羨爾逃名者，冥棲杳靄間。

和蔡都事見寄

泛泛仙槎逺，雲津月未沉。水光明使節，星採動詞林。夙駕江亭迥，前瞻浦樹深。瑤華如可拾，願得繼髙吟。

贈醫者黃秋圃

蜀都有良士，家世住東川。鞭叱羊為石，丹成犬化仙。醴泉浮橘井，膏雨下芝田。江漢倦行役，相逢夢十年。

途中除夕

客路誰相識，燈寒暮景收。一年今夜盡，千里異鄉愁。骨肉知何在，漁樵欲共游。歲華明日度，飄泊逐孤舟。

日暮

日暮親朋逺，音書寄不將。年光隨水逝，秋色逐城荒。短褐風塵滿，扁舟道路長。倚樓兼覽鏡，無興慰淒涼。

寄劉彥肅

露白蒹葭蒼，伊人曠何處。瞻彼雙飛鳬，誰能忘眷顧。月出廣陵堤，風生京口樹。未卒同袍歡，徒悲歲將暮。

金陵道中

野迥望雲孤，風塵暗海隅。鄉心懸落日，旅食倦長途。夢斷巢湖上，行臨建業都。春歸未可卜，獨立向蘼蕪。

次劉仲孚

地逺孤雲白，秋深一雁過。淚因明月下，心在故鄉多。列郡方傳檄，連營未息戈。羈危萬里思，江上逐馳波。

游景徳寺貽黃文中

此地登臨慣，傷心萬里思。江雲愁北望，越樹指南陲。古寺開元跡，長廊景徳碑。每因黃叔度，日暮醉歸遲。

枕上

酒醒鄉夢斷，枕上憶慈親。異地難為客，長天愁殺人。寸心千里隔，孤劍一身貧。江闊無舟楫，歸歟欲問津。

哭當途王宰及其子亨

我憶當途令，官閒不早歸。王戎號共死，阿對走相違。兵火有時息，仙鳬何處飛。愁雲兼楚樹，江上晚依依。

偕江邦善飲因贈

南國江淹賦，長沙賈誼書。孝亷慚漢末，進士憶唐初。旅鬂愁中短，人情亂後疏。因君情思好，時得慰離居。

哭江學正玞

不見江淹久，猿啼近野墳。鄭虔曾陷賊，王粲未從軍。賦好人爭慕，官卑世罕聞。招魂予有些，地下已修文。

髙興

湖海生平氣，飄飄薄五陵。年華雙短鬢，夜思一孤燈。多病慚莊舄，相知憶李膺。星槎如可待，髙興有時乗。

送孫良玉還同安

送君江上去，山路雨初晴。落日平淮樹，春潮帶皖城。酒因今日醉，人是故鄉情。莫說王孫怨，芳洲緑草生。

送王素行

昔日從游處，舒州阿那邊。寧親依故國，闢地到何年。月出潮平渚，江深樹接天。同門知已在，應問孝亷船。

春日游敬亭山

冠蓋聯鑣出，晴郊北路分。我尋何水部，誰似鮑叅軍。芳樹聞啼鳥，飛泉隔亂雲。題詩兼勸酒，聊樂在殷勤。

游升真道院

兵火經餘歲，琳宮結構新。山重溪接屋，松古鶴為鄰。試藥封丹鼎，飛書報玉宸。浮雲身外事，惟有學升真。

客枕

客枕睡不著，天髙秋氣清。寒燈照四壁，孤淚滴三更。霜落芙蓉悴，江空鴻雁鳴。無衣複無褐，忽忽歲徂征。

首夏東城姑孰

宿雨忽開霽，山光澹碧滋。歸雲度大澤，流水積華池。氣屬清和景，歌翻白苧詞。桓溫今已矣，人事複何為。

寄鎦知事

雲澹倩山夕，燈湖更在東。何人共來往，獨憶紫芝翁。餘霞散江渚，帆落上潮風。沿流弄明月，安得與君同。

歲暮

寒月出在戶，江城雁獨飛。愁人不能寐，鄉淚忽沾衣。丘壟十年別，星霜兩鬂稀。為言叢桂老，歲莫澹忘歸。

出郭

出郭策駑馬，青山十里亭。茝蘭和露採，禽鳥隔花聽。左揖仙人墓，前瞻使客星。翻思昔年路，茅屋酒初醒。

暇日訪楊廷舉

故人楊伯起，作尹似陶潛。白紵山前宅，荊華半覆簷。溪魚鮮可食，崖蜜熟應甜。把酒謝知已，平生清且亷。

贈內兄張行中

鄉里通家好，閨門令妹賢。如何十年內，漂泊一身全。落葉空江雨，征鴻絕塞天。白頭傷骨月，相對各澘然。

城東訪胡伯昭

郡郭東十里，蒲塘秋水清。閒僧偶相見，好友舊同盟。曲道通官墓，蒼山夾石城。草堂公子隱，何用世知名。

題無相庵

尚書塘上寺，寳樹雨花多。說法龍曾聽，譚經鹿更過。燈影懸晴塔，香煙散曉坡。空門真樂國，浮世欲如何。

寄田有常

平生經濟策，國士更無雙。遙知敬亭下，清興滿軒窓。孤雲坐來晚，落日帶澄江。車馬三千客，相隨擁蓋幢。

琴溪

吾慕琹髙子，於焉隱遁棲。松雲生峭壁，山雪漲回溪。古跡行人識，新春好鳥啼。學仙誠有道，安得謝輪蹄。

三溪

飲馬三溪上，長亭驛使催。千山猶積雪，一路盡寒梅。樵觸岩雲動，猿依嶺樹哀。初疑畫圖裏，又恐是天台。

五嶺

侵晨登五嶺，石磴畏躋扳。急雪沾衣白，因風點鬢斑。雲連秦劍閣，天塞漢蕭關。想見當時路，班超奉使還。

寄孫伯庸

呉樹緑如蓋，越山天下竒。遙知戎事暇，摠是雅歌時。國士曾持節，將軍已建旗。宛西有名驥，安得為君馳。

與魯志敏同舟

清夜泛蘭舟，因君慰別愁。露光浮草白，月影散林幽。羽檄傳新捷，圖書憶舊游。方知魯子敬，雅量邈難儔。

蘄州營作

樹暗啼鶯困，春餘一日殘。愁隨花片減，夢逐雨聲寒。毀譽惟耽酒，辛勤亦枕鞍。令人慚陸抗，四十未封官。

月夜次人韻

髙人寂無寐，乗月坐南樓。露浥纎絺潤，涼生紈扇秋。玉簫吹半夜，蘭枻鼔中流。清興忽不淺，因之宋玉愁。

秋樹次韻

嘉樹如車蓋，虛亭帶夕陰。蕭蕭露葉下，靄靄浦雲深。好鳥頻翻翮，幽人亦散襟。祗愁霜霰集，揺落歲華心。

歸耕叟次人韻

素慕商山隱，投簪歸就耕。比鄰閒偶語，木石澹怡情。簷下片雲宿，林間一犢鳴。歲時具尊酒，聊樂在平生。

郡齋秋日次韻

幕府簡書靜，一官清自閒。秋聲在東壁，爽氣滿西山。叢菊可延壽，芳尊聊解顏。當軒兩嘉樹，好鳥暮知還。

九日將至次韻

秋節重陽近，呉歌子夜哀。棲遲為客久，懐抱向君開。言採籬東菊，聊登江上台。白門多美酒，誰寄一尊來。

出昌山峽遇雨

山雨凍欲雪，誰憐被褐徒。手持和氏璧，袖有太公符。勳業歸明主，衰遲笑腐儒。年年此時候，行役在長途。

與黃本和同舟

宜春台下瀨，輕棹疾如帆。人物同黃憲，風流似阮咸。寒花猶覆石，飛翠忽沾衫。出峽頻回首，蒼茫日半銜。

人日

新年人日至，殊覺客愁多。故國音書杳，南天物氣和。城春偏雨雪，江暝足風波。無限扁舟意，吾將詠棹歌。

長安道

秦川八百里，直與隴西連。四逹平如掌，五陵多少年。御栁春深緑，宮花日暮鮮。阿環新拜寵，走馬渭橋邊。

出暖水向新營

山陽暖水地，舊是北軍屯。一澗雲連棧，千峰雪照門。奉書觀壁壘，馳驛到邊藩。為卜歸人信，今朝喜鵲喧。

又

山水平生樂，因之欲賦詩。渡溪雲影白，入竹鳥聲遲。曉碓粳舂玉，春耕火助災。樹深人偶語，徬佛鹿門期。

留水西寺貽季潭上人

好山吾所慕，今日水西游。花雨千峰暝，松風六月秋。龍為人聽法，僧共鹿尋幽。如此林泉樂，榮名安足求。

又

上方禪寂地，瀟灑佀天宮。誰刻蓮花漏，因知晉逺公。雲衣留臥內，松拂挂溪東。已悟浮生理，吾將杖錫同。

又

潭影澹禪心，髙窓雲更深。偶陪林下賞，兼聽丘中琹。清梵聞陰壑，香廚下午禽。客懐倦炎暑，賴此洩煩襟。

荅人見贈

風骨神仙異，文章獨羨超。早時登畫省，逺鎮駐金鑣。詩詠東山美，尊開北海遙。功名身外事，賢逹素無驕。

又

戎馬何年息，關山故國遙。霸齊思管仲，伐楚問周昭。往事江流盡，新愁木葉飄。髙樓頻徙倚，秋興坐來超。

送劉桂芳二首

城都有髙士，賣卜似神仙。默默不多語，朝朝得百錢。乗風隨列子，問石待張騫。我願悟茲道，因之太極先。

又

相逢惟問卜，時運果何如。軍正還為掾，金吾不讀書。十年羇旅困，四海故人疏。爭似長江上，持竿坐釣魚。

登樓次李員外韻

天髙秋景澹，山水更清竒。落雁雲邊盡，征帆日下遲。郎官披繡闥，仙樂動朱絲。忽見芙蓉發，將貽逺道思。

又

慿城結綺樓，徬佛儀鸞翥。浦雲朝薄簷，江月夜當戶。欲挾飛仙游，恐驚黃鶴去。佳人天一隅，翹首徒延佇。

寄陳檢校

遙想紫薇省，郎官直禁樓。瓊花天上去，清夜憶揚州。二十四橋月，玉簫吹兩頭。秋風挂帆席，幾度大梁游。

賦得雲夢澤黃鶴樓送李聖瑞之湖廣

常聞雲夢澤，空闊自天開。郢樹連荊渚，枝江繞楚台。日落邊烽靜，春融雪水來。知君有深量，相對亦雄哉。

又

飛棟何年構，巋嵬跨楚天。江山殊壯觀，雲鶴共連翩。直上看南斗，平東俯漢川。固應多暇日，登眺即神仙。