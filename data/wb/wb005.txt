上人一首

江上華星照錦袍，前驅甲胄左旌旄。耿純附鳳先扶漢，莊子觀魚昔在濠。每為才求千里駿，直將心服五陵豪。山河王氣重經驗，茅土功臣定見褒。食客簮承新玳瑁，上公酒賜內蒲萄。地開梁汴雲初集，天作周邦日漸髙。共說英雄如管樂，已知伯仲是蕭曹。省垣薄暮移紅藥，門徑餘陰長碧桃。四牡勞賢紛雜還，仙舟容我待游遨。楚平越定看歸馬，弓矢明年詠載櫜。

送人修城還

藝祖汾陽濟世才，興唐社稷位三台。兩京宮闕同時複，萬乗鸞輿逺道回。中令簮纓今不沗，左司衡鑒又重開。朝廷用將皆熊虎，宰相求賢闢草萊。江口峨眉山偃蹇，城頭雉堞石崔嵬。經營豈譲周東洛，楨幹誰知楚上材。鐵甕時平民按堵，湯池秋漲浪成堆。曲連白紵桓溫井，髙接凌歊宋武台。日映旌旗明似練，月低皷角響如雷。郎官拱待回車久，玉樹垣陰勞俫杯。

題涇縣知縣榮卿壁

李侯惠澤比涇清，徬佛弦歌在武城。百里省風民寡訟，三年持法政皆平。雨餘禾黍連阡緑，月下機絲比屋聲。秦制山河邦屬縣，周官禮樂職分卿。鸞棲荊棘難終止，驥足雲霄自此升。不使隱居遺碩徳，已增恆產富編氓。河陽閒地栽花滿，彭澤公田種秫成。六事考功誰最善，召南風教有嘉名。

寄人賦

五峰使節出雲霄，細栁春深緑萬條。多士雅歌思在泮，諸侯嘉會慶登朝。彤弓已錫櫜鞬寵，玉燭應勞鼎鼐調。共睹景星連北洛，獨看銅柱鎮南標。華陰游騎旌旗簇，川上光風鼓吹饒。晉將素稱羊叔子，漢兵爭附霍嫖姚。神仙標格如瓊樹，宰輔功名到珥貂。髙誼相同呉季札，海夷氛祲近來消。

壽詩

惟天生俊傑，濟世屬英豪。間氣鍾華嶽，元勳壓巨鰲。東山文物舊，南極壽星髙。公族嗟麟趾，儒林起鳳毛。郎官前甲胄，使節左旌旄。細栁回兵仗，香蕓闢武韜。珥貂先見擢，汗馬豈辭勞。談笑三軍卻，喑嗚萬騎逃。運籌期管樂，立業比蕭曹。畫戟行當道，彤弓憶載櫜。獨專方叔任，重佩呂處刀。此日祥初應，當年慶可褒。玉階浮寳樹，金母進蟠桃。瑞靄迎雙鶴，清聲被九皋。嘉賓來騕褭，童子獻蒲萄。錦瑟尊前鼓，瑤琹席上操。銀絲鮮鱠鯉，翠斧曉烹羔。醉倚青油幕，晴熏白錦袍。升堂聞拜頌，入府詠游遨。永祝三千歲，錢塘望海濤。

寄張明徳

我憶張公子，新詩句句工。盛唐兼漢選，大雅振王風。光瑩瓊瑤並，文章錦繡同。朝陽鳴彩鳳，白雪被焦桐。擲地聲如石，凌雲氣若虹。少陵思杜曲，小謝賦江東。況與諸家異，當為一代雄。相知慚謬拙，莫惜啟愚蒙。失意驚蕉鹿，因書托塞鴻。右軍如見說，飄泊似飛蓬。

宿五城

旅憩五城館，風泉日夕喧。愛山如錦里，對景想桃源。雞犬紛相雜，漁樵數共言。偶看溪上碓，因叩酒家門。草色知春意，梅花憶故園。鳥鳴深樹裏，藥斸亂雲根。佩劍思公子，求仙訪白猿。松窓聊偃息，蘿徑待扳援。明發逾前嶺，星言至逺藩。馳驅當效竭，時務敢辭繁。恐辱將軍命，虛沾奉使恩。願求天下士，慷慨接竒論。

寄劉彥基同知五絕

洪州別駕久相違，驥足遲遲三月歸。應被長幹兒女笑，春風不試繡羅衣。

御史台前錦繡坊，千官同日宴劉郎。如今換卻青驄馬，潦倒風塵兩鬂霜。

南浦登樓一曲歌，江花潭影照青蛾。謝安不與人同樂，天下蒼生奈若何。

先生於我義如山，杯酒相逢適意間。日晚江城多難後，一官卻羨治中閒。

九月征人未授衣，年年書到故園稀。無情恨殺湘東雁，不帶平安一字飛。

重憶寄從兄叔章

湖亭面面對青山，菱角新池月様彎。惟有東家兄弟好，幾時學得白眉閒。

翡翠屏風護掌珠，日髙貪睡在流蘇。鯉魚尾熟郎才起，婢子開門送玉壺。

白扇

越羅如雪紫竹枝，江南白波生藕絲。乗鸞兒女上天去，明月動引清風隨。

開歲臥病

多病文園渴未消，自從人日遇花朝。不知楊栁將春色，緑到淮南第幾橋。

一朝臥病藥相扶，才倚晴窓閱地圖。莫說江南風景好，王孫頭白怨蘼蕪。

寄陳教授敏

敬亭山下故人家，榖雨晴時正摘茶。我似盧仝酷相好，春深休寄杜鵑花。

松樹連簷翠色多，南湖春水澹生波。習家舊宅雲林在，明月滿船聽棹歌。

寄方氏甥策

紫紵春衫白接䍦，明年才是冠巾時。風流不減陽元相，五色華箋解賦詩。

淮南三月杏花稀，諸子紛紛賦浴沂。中有方生年最少，也隨冠者試春衣。

寄從弟貞

水殿春深寳帳開，雲中簫鼓下瑤台。女巫定索迎神曲，玉字泥緘著意裁。

龍作人來聽讀書，絳紗新剪夜窓虛。山東舊族吾家譜，白額名駒定是渠。

贈白紵山庵道人楊玄中

四望亭前姑孰溪，道人種玉住山西。古松數株秋滿屋，青鳥月明時一啼。

青山如龍雲氣深，玉階涼露滴秋林。司馬將軍白紵曲，五枝花裏付鳴琴。

書所見

一樹古梅花似雪，半臨驛路半臨溪。美人玉笛吹何處，零落空山鳥自啼。

黃犢飲溪芳草滿，青裙挑菜碧芹肥。故山好處多如此，湖上春風我憶歸。

徳興山中

石橋斜日萬山陰，雲滿寒溪雪滿林。獨有梅花看不厭，江南春色故園心。

路入深山忽有村，隔溪煙火似桃源。漁舟不喚行人渡，洞裏春寒靜掩門。

樹頭飛翠濕空蒙，茅屋雞鳴雪澗東。好借呉興唐棣筆，畫圖傳我是仙翁。

我愛劉郎俊有才，鏡湖流水接天台。明年二月桃花發，儀鳳和鸞出洞來。

江水春深好弋鳬，明星埀近屋東隅。國風原自雞鳴始，雜佩郎今愛惜無。

文詞秀發建安風，三十紅顏衛玠同。卻憶周南求淑女，幾時寤寐在絲桐。

紙扇

魯女在時曾剪縞，齊姬去後更無紈。當年標格難同致，斜月涼風思萬端。

富池江口夜泊

華髪青燈共一船，聞雞獨起看龍泉。風雲未遂平生志，慚愧周瑜長十年。

草昧英雄望列侯，夢中三十六春秋。功名總被儒冠誤，兩岸啼猿一夜愁。

瞿塘西上接成都，天下竒才八陣圖。梁父不因徐庶解，終身隴畝一凡愚。

南康除夜

去年馬上折梅花，今夕匡廬度歲華。風雪苦寒如北土，每因時節恨無家。

十年客淚不曾幹，丘壟成行骨肉殘。為報淮南兄與弟，紫髯憔悴未為官。

銅陵寄劉知府

雙尊特為故人將，江路風濤忽渺茫。坐對銅官不同飲，馬蹄明日又涇陽。

江上九華翠欲流，池陽太守舊交游。月明良夜負清賞，正似山陰雪後舟。

途中寄錢隱君穉

青陽門下舊諸生，長憶春風服既成。我尚為童君已冠，如今白髪見交情。

故國同門賦浴沂，十年飄泊偶相依。伯勞燕子何無分，又複東西各自飛。

早發分宜縣

萬山髙下宜春路，舊縣人煙亂後稀。荊棘十年生滿道，不堪零露濕征衣。

夜半荒雞鳴逺村，板橋斜出縣西門。征人衣上霜如雪，猶未曾承國士恩。

六言

桃葉渡邊芳草，石頭城下寒潮。六代繁華已矣，月明何處吹簫。

古，鏡

。芙蓉出淥水，翡翠生丹砂。上有六朝篆，斑斑蝕土花。驚鸞一朝去，髙飛凌紫霞。

送李望瑞

星言夙晨駕，千里睦州城。去去山如髪，東南第幾程。閒觀垂釣者，乃見古人情。棄世猶敝屣，浮名安足榮。桐廬一江水，可以濯吾纓。

雞鳴風雨夕，既見子如何。不樂複誰待，相看華髪多。秋江有清興，明發聽謳歌。市就君平卜，岷峨有使過。言歸當十月，華省集鳴珂。

歲暮

雞鳴刁斗歇，展轉尚無眠。華髪何為者，離鄉今十年。

又

歲暮思故園，翛翛早梅發。物是人已非，天涯但明月。

荅霍先生書

某頓首再拜，奉覆西霞先生：尊丈前奉命往袁倉，卒不獲詣辭，歸塗蹭蹬又缺助襄，中心為欠。令郎至辱手書，令人大慚。前後凡三承惠教，足紉髙誼，所示哀詩，尤見孝情純至，人子大事孰此為甚。況當亂世，克忠盡孝，逍遙物外，尤人所難。惟先生能備之矣。比聞小有不豫，意或憂戚所致，尚冀節哀。三年通喪，聖經明訓，過厚雖善，遺體尤重。霜柑少許，聊將逺意。冬寒未中，萬乞自愛。不備。

與錢文璧書

某頓首再拜奉啟：文璧徵君親契，別來倐焉二載，區區賤跡，東逐西馳，不異萍梗。心勞日拙，為之奈何。思惟往昔，與足下程西岩同舍。曉牕夜燭，或置琹尊，或敲茶臼，講道論心語無間。然自兵再變，程君去淛上物故，僕亦流落逺途，獨公在敬亭山水間，室家相慶，父子熈熈，何樂如之。人生聚散真猶一夢，每中夕興懐，未常不泫然流涕。近景宗至辱，寄聲感愧。感愧如曾士美、程兄季明教授，乞道雅素之誼。不具。

與王克譲張明徳書

某謹載拜奉啟：克譲明徳二執事，別後凡兩更歲。律每東望敬亭雲氣，輒心與神馳，數承誨章，備詢動履，均吉為慰。僕以萍蹤飄逐，兼墮懶習，不即裁荅，諒為知已必不以此為嫌也。今歲六月，自銅陵遵陸取道涇縣，遂留水西，苦於暑雨彌旬，不獲趨造左右，握手髙齋，終日歡迨。今悵恨，比至洪州已秋仲矣，始聞明徳入羅寨，方以為憂景宗來。知吉人天相，已遂脫歸，聖人所謂言忠信、行篤敬，此福善之驗也。冬前有普宜使者還自皖城，知執事在彼，亦回尤所謂見幾明決、審於去就者也。僕之近況，惟有抱膝長吟而已，景宗備能道之，呵呵不悉。

